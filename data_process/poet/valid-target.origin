竹几藤牀石砚屏，
薰风帘幕篆烟清。
空斋数点黄梅雨，
添得芭蕉绿满庭。
小小愚民岂易欺，
士夫妄论似相知。
业书若上天盘秤，
当用崑崙作秤锤。
夜雨连明春水生，
娇云浓暖弄阴晴。
帘虚日薄花竹静，
时有乳鸠相对鸣。
兰香爇处光犹浅，
银烛烧时焰不馨。
好向书生窗下种，
免教辛苦更囊萤。
眼中见惯是寻常，
又不惊人又久长。
留得寒窻夜来月，
三更依旧照茅堂。
为君三日废行程，
一县官人是酒朋。
共忆襄阳同醉处，
尚书坐上纳银觥。
自点雌黄改自诗，
苎衣不着着蕉衣。
前山何故枯松上，
半月巢空鹤不归。
祗召行亲尺五天，
书辞对命赤墀前。
人言此板多乖牾，
换试聊须觅褚渊。
十分花事九分隳，
开到木兰春已漓。
惟有松筠助山色，
青青不改岁寒枝。
毕竟归山是胜游，
道人阅世本无求。
小舟东下轻如叶，
回首红尘一笑休。
懒去栽花傍竹篱，
旋收巖叶毳寒衣。
不知陆谷几迁变，
时见断云相逐归。
冷官裘马怯凌风，
咫尺云窗邈异封。
长忆去年同燕处，
竹边梨栗送残冬。
劒起星奔万里诛，
风雷时逐雨声麤。
人头携处非人在，
何事高吟过五湖。
楼上残灯伴晓霜，
独眠人起合欢牀。
相思一夜情多少，
地角天涯不是长。
应为阳春信未传，
固将青豔属残年。
东君欲待寻佳约，
剩寄衣香与粉绵。
走兽飞禽皆远去，
知道本来无住处。
空无鸟迹地无踪，
碧眼胡僧面壁觑。
无计可能留永日，
有情何用惜芳春。
明年还似今年好，
𢬵作花前把酒人。
假山虽假总非真，
未必中间可隠身。
若使此山身可隠，
上皇不作远行人。
天风吹散赤城霞，
染出连云万树花。
误入醉乡迷去路，
傍人应笑不还家。
官路无人独自行，
自家公验甚分明。
路傍偷贩私盐客，
草里蹲身过一生。
暮鼓朝钟自击撞，
闭门孤枕对残缸。
白灰旋拨通红火，
卧听萧萧雨打窗。
一枰棋散复持杯，
却遶长廊步懒回。
且看满庭松下月，
断金斜玉间苍苔。
回车半日赞公房，
香积酥陀不一尝。
可但山行休脚力，
免教饥火燎枯肠。
古镜未磨黑似漆，
及乎磨后也模糊。
忽然打作百杂碎，
笑倒当年舜老夫。
玉马朝周从此辞，
园陵寂寞对丰碑。
千行宰树荆州道，
暮雨萧萧闻子规。
锦羽相呼暮沙曲，
波上双声戛哀玉。
霞明川静极望中，
一时飞灭青山绿。
雨洗风梳万木苍，
山容水色滟晴光。
清明寒食春将晚，
为觅桐君竚野航。
老景人情一羽轻，
绊身何用尚浮名。
备尝世事灰心久，
更问侬当作么生。
练袂蒿簪不下堂，
肯随时世画眉长。
旁人莫解东风意，
只道花梢合向阳。
老我曾颁万里春，
怜君飞棹也浮秦。
当年千佛名经里，
又见西游第二人。
千年松树冻欲死，
夜半老僧眠树根。
一片海云吹不散，
白龙拖雪上崑崙。
湖光门外草连空，
万壑千崖紫翠丛。
纵未便能营隠墅，
也须先画作屏风。
深夜游宫玉漏迟，
侵晨鶑啭上林时。
无端蝶恋花心动，
摇落东风第一枝。
堕在黄尘九陌间，
羨君小隠住南山。
梅花香里寻支径，
屡有盟言不可寒。
身世兼忘了幻因，
饱闻尘网不关身。
病根未解依谁住，
试向毘耶问主人。
梦醒春风笑一场，
揽衣推枕起思量。
草塘梦句有何好，
梦到梅花字字香。
风急梅花片片飞，
游人星散市声稀。
翻思往日西楼约，
不至天明不肯归。
江上层楼翠霭间，
满帘春水满窗山。
青枫绿草将愁去，
远入吴云暝不还。
当宁求贤轸虑长，
每因佳节忆沉湘。
不须五色纫成线，
自有忠言补舜裳。
云别青山马踏尘，
负才难觅作闲人。
莫言馆驿无公事，
诗酒能消一半春。
几载游山成负约，
千年有寺未曾登。
却因名利经行此，
羞对林间问我僧。
水寒孤櫂触天文，
直似乘槎去问津。
纵使碧虚无限好，
客星名字也愁人。
孤踪抹过海门东，
吴越溪山几万重。
一拜起来还一拜，
不知何处见圆通。
慷慨才能立志坚，
计谋端可定中原。
晋元倘使图经畧，
事业韩彭可比肩。
金石笙篁绝代无，
鼪鼯藜藿正乘除。
园翁但爱城泥暖，
侵早锄霜种晚蔬。
严霜日烈与时乖，
前后奸邪屡见排。
苕霅祠堂境清绝，
孤忠千古有人怀。
往岁曾随江客船，
秋风明月洞庭边。
为看今夜天如水，
忆得当时水似天。
我诗每觉就匆匆，
君句由来咏歎中。
爱我更能怜我友，
谁云南北马牛风。
陋巷箪瓢困有年，
是时端木饫腥膻。
宣尼行教何形迹，
不肯分甘救子渊。
蜻蜓低傍豆花飞，
络纬无声抱竹枝。
忆得西湖烟雨里，
小园清晓独行时。
此别重逢知几秋，
梅花虽老更风流。
东君未漏春消息，
罚与人间作蹇修。
路绕孤村一径微，
上连碧嶂下清溪。
水光山色浑如画，
引得行人忆故栖。
贺家湖上天华寺，
一一轩窗面水开。
不是闭门防俗客，
爱闲能有几人来。
鶑歌燕语戏晴晖，
日暮行人缓缓归。
十里芜城春色晚，
回头往事已全非。
赏遍舟丘上画船，
旌旗金鼓满晴川。
潮平难繂舟人望，
一似离杭过越年。
昨夜毗岚撼山岳，
七十二峯俱倒卓。
太湖万顷涓滴无，
黄叶乱飘星斗落。
母子相逢几万年，
夕阳梦断岂堪言。
多时不隔如今见，
赵州勘破老婆禅。
片云将雨又轻还，
物外光阴本自闲。
醉里不妨游汗漫，
诗成更为写斓斑。
北堂犹绿旧时萱，
寒暑无繇复凊温。
戏䌽巖边白云下，
慈颜彷彿尚如存。
蛟绡翦下碧双垂，
归挹清流背紫微。
北向更登孤岭去，
此身还入白云飞。
舣舟来访宝云寺，
快上山头寻五松。
捉月仙人呼不醒，
一间老屋战西风。
晓来骑马出郊原，
却忆年时此按田。
流景已过三十里，
如何容易又经年。
阴云酿雨勒花迟，
梅已飘残到杏枝。
好是池塘清梦处，
勾吟春草入新诗。
春意全灰病后心，
粥鱼斋鼓听禅林。
鸟啼南岭梦初断，
花发故园人懒寻。
翠微际北腕头短，
洞水逆流方到家。
年老脚跟宜着袜，
不能随处蹈泥沙。
北望吾庐山最好，
南通萧寺境逾幽。
白云夜向原中宿，
几度随人过岭头。
觚稜片月影将西，
鹄立宫门待启扉。
骄马似龙旗似雨，
不知谁是状元归。
西南佳气浮马祖，
东北祥风绕静居。
山邑丰年人少讼，
身来访道得斋鱼。
龙信蛇屈各升沉，
白发朱颜亦故今。
出处两难人不识，
云山江水是知心。
枨橘甘酸各效能，
南苞锡贡不同升。
果中亦抱遗才歎，
有客攀条气拂膺。
祝融高座对寒峰，
云水昭丘几万重。
五月衲衣犹近火，
起来白鹤冷青松。
楚汉分争辨士忧，
东归那复割鸿沟。
郑君立义不名借，
项伯胡颜肯姓刘。
柳门竹巷依依在，
野草青苔日日多。
纵有邻人解吹笛，
山阳旧侣更谁过。
八寸黄杨惠不轻，
虎头光照簟文清。
空心想此缘成梦，
拔剑灯前一夜行。
笋舆沙路裌衣轻，
小雨斑斑落又晴。
三月尽头穿岭去，
万松阴里踏莎行。
临临欲去又添杯，
一语殷勤道几回。
他日相思如有信，
粉牋莫带泪痕来。
起上林苑赏方朔，
发会稽兵惜虎符。
君侧此时三四辈，
盍移东海换江都。
十月幽园开晓风，
层层绛蕊艳芳丛。
江南只惯收鹰爪，
谁顾山前鹤顶红。
华夷图上见洋川，
知在青山绿水边。
官闲最好游僧舍，
江近应须买钓船。
河朔初辞爨析骸，
都城还许谢烦埃。
日长穷巷春归后，
万绿阴阴锁吹台。
郁郁陵台瑞气多，
短箫声裂想悲歌。
西郊泪尽身先返，
唯有心随洛水波。
永王正月东出师，
天子遥分龙虎旗。
楼船一举风波静，
江汉翻为雁鹜池。
种种心生种种危，
急须毒手下钳槌。
要令独坐空斋里，
打出人间万弩围。
接得灵源正脉亲，
险崖机里解翻身。
莫教倒岳倾湫去，
浸杀茫茫大地人。
独酌花前醉忆君，
与君春别又逢春。
惆怅银杯来处重，
不曾盛酒劝闲人。
魏帝休夸薛夜来，
雾绡云縠称身裁。
红儿秀发君知否，
倚槛繁花带露开。
山前一片闲田地，
叉手叮咛问祖翁。
几度卖来还自买，
为怜松竹引清风。
西风策策翻叶鸣，
锦机停梭人暗惊。
归心欲附潮头去，
潮头不肯到湓城。
将军令下闪旌旗，
胡骑纷纷顿失威。
纵有突然骁骤者，
不知身已陷重围。
十世为僧生复死，
今朝生死不相干。
从来被眼常遮盖，
不信如今借汝看。
乃祖高怀傲帝王，
远孙依旧晦文章。
不须苦要为官去，
看水看山味最长。
薰风栏槛送微凉，
洁白南花玉蘂芳。
倚径一枝殊楚楚，
任教蜂蝶绕清香。
照水芙蓉入眼明，
败荷枯草闹秋声。
疏云不雨阴长定，
唤起诗怀酒兴清。
天寒候雁作行远，
沙晚浴凫相对眠。
松醪朝醉复暮醉，
江月上弦仍下弦。
明皇何以致颠危，
林甫国忠成祸基。
妃子良心犹不悟，
此机惟有九龄知。
石磴萝梯隠翠微，
坐间时有紫云飞。
纷纷郁郁来还去，
难问瞿仙几日归。
朝日忙忙打箇球，
生来念念不停流。
若知落处无踪迹，
始会云门六不收。
日长睡足傍帘栊，
庭院初收落絮风。
叶底樱桃浑可摘，
黄鶑不离绿阴中。
奇冠南闽此最奇，
归宗千古是谁归。
至今来访谁先至，
知是曹刘先我知。
烟萝深锁非凡境，
泉石相逢似故人。
归认落花犹恐误，
天风为我隔嚣尘。
夜雾茫茫晓柝悲，
玉人挥手断肠时。
不须重向灯前泣，
百岁终当一别离。
世路侵寻老客颜，
黄埃遮眼鬓毛班。
青山未许教人去，
白日何曾放我闲。
莫年尚恋蛾眉斧，
平日空谈蜡脚禅。
应笑老夫甘寂寞，
只将黄嬭替婵娟。
君既择臣臣择君，
胡为委贽事愚人。
李生若是真王佐，
岂向偏方遽杀身。
红旗破贼非吾事，
黄纸除书无我名。
唯共嵩阳刘处士，
围棊赌酒到天明。
扁舟烟重冷渔蓑，
两岸人家浸小河。
芳草自生春自老，
落花随雨晚风多。
香气恼人休不得，
荒林月里夜相过。
花应笑客有底急，
客若不来花奈何。
我向诗中为活计，
君于酒里作生涯。
世间乐事惟诗酒，
各自风流占一家。
桔槹声里恨难平，
似诉民劳彻上清。
料得为霖只今日，
满天风露看云生。
残山剩水带离亭，
送客烦君远作程。
直欲明年击吴榜，
白沙翠竹是柴荆。
先皇鸿烈冠重兴，
庙社依然总燕宁。
今日孝思严陟配，
必知深妥在天灵。
西塞名山立翠屏，
浓岚横入半江青。
千寻铁鏁无由问，
石壁空存道者形。
拂拂云衣冠紫烟，
已为丁令一千年。
留君且伴居山客，
幸有松梢明月天。
草履为冠松作钗，
一般潇洒眼头乖。
语音只在风檐下，
终日无人不下阶。
白绿仙云杂紫云，
长生灵气护元君。
已膺虎剑司阴教，
更珮金珰奏宝文。
平沙极浦无人度，
独系孤舟寒草西。
半夜起看潮上月，
万山中有一猨啼。
事因是僻方知少，
官得公馀始信闲。
且喜诗同文史乐，
不须身与利名关。
才自降胡便守边，
大家齐数中兴年。
姑苏寺里相逢处，
为尔呻吟一怅然。
雨洗楼头碧瓦昏，
五更残月堕金盆。
辘轳索转玉绳晓，
花底宿禽无数喧。
曾买江天着钓船，
夜深波浪拍船舷。
祇今耳畔闻风雨，
恰似当年逢底眠。
槎牙高树萧梢竹，
绝岛风烟开短轴。
更烦点笔作衰翁，
啸月吟风饮山渌。
不浓不淡烟中树，
如有如无雨外山。
尺素展看空想像，
何由身着画图间。
羊肠九折路盘岖，
不觉腾身上太虚。
失脚从知高处险，
西风斜日早回车。
一种寒梅白玉条，
迥临村路傍溪桥。
应缘近水花先发，
疑是经春雪未消。
酷爱日长萤可聚，
几人如古惜分阴。
胸中万顷清凉地，
莫遣俗尘乘间侵。
猿臂将军战不休，
当时部曲已封侯。
夜深忽梦燕山月，
犹幸君王晚更收。
勳业无成照水羞，
黄尘入眼见山愁。
烟中漠漠江南岸，
更与家人一少留。
几人曾识离骚面，
说与兰花枉自开。
却是樵夫生鼻孔，
担头带得入城来。
䉲百丈几牵掣断，
铁三脚已撼摇浮。
阳侯戏剧何须尔，
身世从来等一沤。
世上纷纷博一卢，
案头矻矻守三馀。
牢辞门外鸡豚社，
菜味深长手灌锄。
崎岖世路苦风波，
物外逍遥得趣多。
门掩夕阳新睡觉，
数声时度采菱歌。
开州午日车前子，
作药人皆道有神。
慙愧使君怜病眼，
三千馀里寄闲人。
恶怀种种占胸次，
俗物纷纷遮眼边。
知有醉乡无路入，
竹渠昨夜响山泉。
潮头驾月冲残梦，
水色浮空送峭寒。
十幅轻蒲连夜发，
不知身到海门山。
碁品从来重一先，
后庭无事绿窗闲。
昭容不赌寻常物，
言得千金紫玉环。
山河大地目前机，
横按吹毛更不疑。
万里无人无寸草，
冻山亭上与谁欺。
大道茫茫鼎峙分，
箇中谁为破重籓。
须知问礼当时地，
不必西方两足尊。
沧海无风波浪平，
烟收水色虚含月。
寒光一带望何穷，
谁辨箇中龙退骨。
试问此行何所止，
乌有乡中无住里。
醉时不觉醒时癡，
世人谁识颠道士。
劝尔编氓莫事魔，
魔成刬地祸殃多。
家财破荡身狼籍，
看取胡忠季子和。
新染罗衣窣地红，
喜迎天仗宴春风。
歌词若入君王听，
不惜新声教六宫。
新篁娟娟如绿玉，
潇然出尘澹无欲。
清风明月谁主张，
留得此君在空谷。
签军五万立降旗，
虏将仓皇去莫追。
已出寿春三百里，
将军旋旆整归师。
夹道繁阴千步强，
支筇聊当踏春阳。
野花不识兴亡事，
故故撩人为送香。
利锁名缰此幻身，
故园一别五经春。
而今乞得归来后，
夜鹤朝猿不怨人。
山翁不管膏粱味，
道士常从芝术餐。
想见散庵高洁地，
竹罏深火对瓢箪。
六代兴亡貉一丘，
繁华梦逐水东流。
操蛇神向山前笑，
三百年前几度舟。
三山有药身旋死，
万世无期祚竟亡。
速死趋亡皆自取，
鲍鱼才歇火咸阳。
扬子江头杨柳春，
杨花愁杀渡江人。
数声风笛离亭晚，
君向潇湘我向秦。
奉养烝尝子职共，
盍迎尔相重承宗。
人生正始严昏娶，
嬖御虽贤礼不容。
鬰鬰蒲茸染水田，
渡淮閒寄贾人船。
知师一枕清秋梦，
多为林间放鹤天。
此儿眉宇大儇好，
中但泥沙相合和。
造化作人日无数，
凭君熟看几争多。
髣髴儿时拜德容，
中州江左事难同。
高泉宰木阴阴绿，
白发人来酹晓风。
弹琴须会锺子期，
画梅莫逊杨补之。
墨妙坡仙助挥扫，
雪晴霜夜月明时。
雪中独爱此花开，
莫笑花飞委绿苔。
骨里有香吹不散，
明年依旧领春回。
骈棘重关不自由，
横将匏系代萍流。
飞丝莫罥林塘兴，
留与骚人作四愁。
井梧初堕别芝园，
椶笠秋行过海边。
沙上有人搏律虎，
谓言经钞未曾诠。
春寒天气似江南，
閒倚高楼酒半酣。
尽借前山作屏障，
更烦佳雪洗烟岚。
本初屈指定中华，
官渡相持勒虎牙。
若使许攸财用足，
山河争得属曹家。
浩浩颠风尘四合，
漫漫后土水平流。
无人举手披云雾，
却放晴曦照九州。
举家自杀尽忠臣，
面仰青天哭断声。
听得北人歌里唱，
潭州城是铁州城。
催花一霎雨依微，
芳迳泥香草色萋。
可是一春天气冷，
牡丹开了未鶑啼。
六尺轻罗染麴尘，
金莲步稳衬湘裙。
从今不入襄王梦，
剪尽巫山一朵云。
不翦茅茨圣不忧，
虏巢宫殿切云愁。
小雏似道朝廷小，
复作阿房意未休。
翠盖亭亭映玉裳，
临风𢔄彴暗飘香。
六郎正被繁华困，
不爱浓妆爱淡妆。
辞得官来疾渐平，
世间难有此高情。
新秋月满南溪里，
引客乘船处处行。
黄叶满林霜尚轻，
蓼花披岸水犹生。
坐邀一段潇湘胜，
元出钧陶手作成。
是身土木无知汉，
忍痛声中一皱眉。
好是南山射石虎，
纵饶没羽亦徒为。
笔端游戏讵须频，
短轴才开即可人。
月映澄江梅映雪，
比君犹自未清新。
拈花亲付老头陀，
平地俄兴一丈波。
后代钉椿摇橹者，
竹篙量水转譊讹。
花木四时分景致，
经书千卷好生涯。
有人若问闲居处，
道德坊中第一家。
越王兵败已山栖，
岂望全生出会稽。
何事夫差无远虑，
更开罗网放鲸鲵。
萧萧征骑立长亭，
遥指天涯万里程。
尊酒欲阑人欲别，
夕阳丝管尽离声。
成帝夫人泪满怀，
璧宫相趁落空堦。
可怜玉貌花前死，
惟有君恩白燕钗。
满架龙须卷复伸，
堆盘马乳酿青春。
泼醅一斗宜延客，
莫博凉州学汉人。
船篷深闭膝难安，
四面千峰不得看。
莫厌霏微闷人雨，
插秧怕热爱轻寒。
玉莲翠叶粲成川，
十里湖光碧浸天。
桂楫压波横断浦，
钩帘丝管接薰絃。
一片孤云逐吹飞，
东西终日竟何依。
旁人莫道能为雨，
惟恨青山未得归。
小桃无力困东风，
似整残粧睡思浓。
老子愁肠正如结，
苍苔满地点殷红。
年年春暮客天涯，
愁见东风飏柳花。
自歎身如梁上燕，
营巢长傍别人家。
丘坟满目衣冠尽，
城阙连云草树荒。
犹有国人怀旧德，
一间茅屋祭昭王。
白发垂垂尽入期，
无人不笑此翁癡。
人间五欲波澜阔，
真忏何曾有尽时。
羞见梅花照客身，
梅花长好客长贫。
江天摇落年华晚，
何处青山有故人。
寂寂虚堂一自幽，
绀梢苍叶更临流。
不须重画沧浪境，
一片江天小样秋。
二月春阴到水滨，
秋风重见玉蟾新。
无端扰扰来还去，
只恐沙鸥解笑人。
名籍丹丘号散人，
何时香火共朝真。
只应经世平生意，
未合归愚便问津。
江城仍似锦城无，
半额轻黄笑越姝。
我亦少花如杜老，
舍南为乞两三株。
小桃常忆破正红，
今日相逢二月中。
自是粉闱人未识，
莫因花晚笑春风。
锺山窈窕转龙身，
小屋低松次第新。
试觅定林依旧在，
只无当日读书人。
千林揺落见孤芳，
色映青松破嫩黄。
玉露凄凉三迳晚，
金英芬馥几丛香。
古人得后便休休，
茅屋青灯百不求。
遮眼谩将黄卷展，
不风流处却风流。
易学寥寥一线然，
谁人口里说先天。
近来惟有朴斋老，
白首焚芗尚草玄。
响舌能令百鸟羞，
听时丹杏发山邮。
春云不定雨来急，
湿翅苍茫高树头。
枝头已熟疑非熟，
蔡谱江家绿荔支。
真与泉南人物称，
果中犹作亚魁推。
载得蛾眉共五湖，
风流应是阿甄如。
越王不作曹瞒语，
杀贼今年正为渠。
红椒花落桂花开，
万里同游俱未回。
莫厌客中频送客，
思乡独上望乡台。
东京吏治孰称循，
范晔才书十二人。
前日桂阳三太守，
许谁来此继芳尘。
不见梅稍不见根，
参横咫尺未能扪。
掀篷何自掀篷尽，
一任江风吹断魂。
湖面黏天不见堤，
湖心茭葑水周围。
暮鸿成阵鸦成队，
已落还飞久未栖。
春至百花触处开，
幽香旖旎袭人来。
临风无限深深意，
声色堆中绝点埃。
有命更危亦不死，
无命极医亦无效。
唯将以命听于天，
此外谁能闲计较。
原头日落雪边云，
犹放韩卢逐兔羣。
况是四方无事日，
霸陵谁识旧将军。
江华胜事接湘滨，
千里湖山入兴新。
才子思归催去櫂，
汀花且为驻残春。
天齐浪自说浯溪，
峡与天齐真箇齐。
未必峡山高尔许，
看来只恐是天低。
孤松风下弦秋清，
湘江湛湛湘山青。
一声吹入天冥冥，
何处白鹤飞来听。
晚日寒天过秭归，
江山点点上愁眉。
况经宋玉悲秋处，
不独秋悲冬亦悲。
草堂旧隐犹招我，
烟阁英才不见君。
惆怅故山归未得，
酒狂呌断暮天云。
新诗笔力可天回，
万里东风扫冻开。
照眼玉英清彻骨，
花神报子亦琼瑰。
壮士悲歌出塞频，
中原萧瑟半无人。
君王不负长陵约，
直欲功成赏汉臣。
瑟瑟清波溪涧寒，
属联诗笔不当悭。
请君更舣菁山棹，
万斛愁侵山复山。
内园昨夜报花开，
中外喧传玉辇来。
遥望红粧撩乱处，
人人争献万年杯。
甘露祥风天上来，
今回恩数赛前回。
都将四海欢声里，
酿作慈皇万寿杯。
隔屋桃花暖鬭妆，
好风时有过墙香。
满园芳草无人种，
何事春来特地长。
茶芽蔍䔩初离焙，
笋角狼忙又吐泥。
山舍一年春事办，
得闲谁管板头低。
星岳锺为一木奇，
霜皮剥落类骈胝。
生从洚水初平日，
阅尽青山无老时。
画舫笙箫张水嬉，
小红娇翠鬭新眉。
多情頼有河桥柳，
犹认当年杜牧之。
莫问山村与水边，
何拘华屋且随缘。
不成此地无王谢，
枉了春光又一年。
玉洞玄关道路长，
蟠桃岂是等闲芳。
遮藏不许人间见，
只恐春风漏泄香。
九郡饥民望使轺，
阳春有脚不辞遥。
更须速返鄱君国，
莫遣诗筒久寂寥。
江月去人只数尺，
风灯照夜欲三更。
沙头宿鹭联拳静，
船尾跳鱼拨刺鸣。
身随白日看将老，
心与青云自有期。
今对晴峰无十里，
世缘多累暗生悲。
冻鸦胶树水云迷，
雀语相邀作早栖。
浄扫门庭延雪集，
可容圭璧委尘泥。
青郊上巳豔阳年，
紫禁皇游祓渭川。
幸得欢娱承湛露，
心同草树乐春天。
野梅官柳只供愁，
空倚鄱江百尺楼。
待倩天边几鸿雁，
为传消息到皇州。
韩信栖迟项羽穷，
手提长剑喝秋风。
吁嗟天下苍生眼，
不识男儿未济中。
山中寒早野阴薄，
惨惨黄昏欲雨时。
市远无人与沽酒，
地炉松火自烧梨。
青天无碍本来同，
休向江边动别容。
师似碧潭吾似月，
东西南北总相逢。
庭前枯树庾郎老，
马首垂花太祝愁。
槐叶冷淘来急喫，
君家醪甕却须休。
窄衣偏称小腰身，
近岁粧梳百様新。
旧日宫娃多窃笑，
想应曾占惜年春。
爱梅来访小春花，
闲卧云房避俗譁。
唤醒昏昏尘世梦，
旋移石鼎煮新茶。
洛城今古足繁华，
最恨乔家似石家。
行到窈娘身没处，
水边愁见亚枝花。
百鸟喧嘲工败眠，
静听黄鸟独清圆。
何云丝竹不如肉，
佳处政因出自然。
唤起赤龙耕玉池，
鹊巢抱出凤凰儿。
且看火里莲花发，
十二楼前雪自飞。
莫道岐州三日程，
其如风雪一身行。
与君况是经年别，
暂到城来又出城。
泯泯长流彻底清，
石间松下倦心情。
洞天咫尺枢衣便，
抖擞精神为濯缨。
御扆合宫承宝历，
席图重馆奉明灵。
偃武修文九围泰，
沈烽静柝八荒宁。
晚溪飞出小桥斜，
流水萦迂带落花。
生怕人来问时事，
杖藜聊复过僧家。
近来碧瓦减朝霜，
春意垂垂满众芳。
未睹花光照庭榭，
且看草色绕池塘。
初登西汉文章府，
便领吴王第一州。
绕郭白云衡岳近，
满帆明月洞庭秋。
一船在后忽搀前，
前后篙师各粲然。
山入春来肥更秀，
向人依旧耸寒肩。
小苑风酣雨露香，
红情绿意为春忙。
五云独遶琼花梦，
三十六宫清漏长。
负担相随语笑同，
不分强弱便相攻。
若无三尺齐民律，
旷野何人是长雄。
岁云暮矣始成行，
珍重刘公半月程。
四海干戈风物改，
乱离时节别离轻。
梅心微苦似梅仁，
细嚼香须酒入唇。
笑指逋仙坟上土，
一杯好与酹芳辛。
日午风高新雨晴，
残花飞絮两轻轻。
垂鞭缓辔饶閒望，
时复林间布谷鸣。
圆光应现无心物，
大地山河恰似无。
骊珠一颗非非相，
信者权将作画图。
櫂郎大似半边蝇，
摘蕙为船折草撑。
今夜不知何处泊，
浪头正与岭头平。
丝丝杨柳拂轻烟，
那惜床头买酒钱。
此段风流如不赏，
一般佳致又明年。
沧洲不复恋鱼竿，
白发那堪戴铁冠。
客路向南何处是，
芦花千里雪漫漫。
今朝已是腊嘉平，
我独胡为在远行。
白发倚闾应注想，
青山联骑若为情。
蒺藜已枯天马归，
嫩蜡笼黄霜冒榦。
不比江南楂柚酸，
橐驼载与吴人看。
平侧区分偶俪匀，
无阶更复古真淳。
浪言此秘无前睹，
毕竟休文是罪人。
尽道潮阳因骂佛，
谁知忠谏得天知。
鳄鱼夜徙衡云散，
请看而今玉局碑。
剧谈时事言皆验，
筹略知非小丈夫。
独恨人微言不效，
未能推挽上亨衢。
知君冰鑑照人寒，
我相儒酸未足观。
东甬从来多俊秀，
为烦着眼细寻看。
夷门子弟逞豪华，
不忿西京谷雨花。
走马城东玉仙醉，
着身海角敢咨嗟。
溪北溪南水暗通，
隔溪遥见夕阳舂。
思量诸葛成何事，
只合终身作卧龙。
少将风月怨平湖，
见尽扶桑水到枯。
相约杏花坛上去，
画栏红紫鬬樗蒲。
仙府分根饱月光，
百车金粟撒瑶房。
夜来东壁西风劲，
三万牙籤字字香。
莫道秋江离别难，
舟船明日是长安。
吴姬缓舞留君醉，
随意青枫白露寒。
箨龙何用更横空，
一线长绳引水通。
顷刻能周清净供，
汉阴端谢桔槔功。
绣草铺茸玉作冠，
四时花样几千般。
当思蓬首寒窗女，
终岁无油两鬓干。
收光摄彩信尺真，
事事圆成物物新。
内若有心还有物，
何能移步出通津。
两鬓萧萧华发生，
欲寻江上白鸥盟。
皇恩却许陪鹓鹭，
重听景阳钟鼓声。
宽损罗裙叠损眉，
芳年心事有谁知。
朱门锁合春宵雨，
独立空堂烛暗时。
半岭篮舆小驻肩，
眼中已觉渺云烟。
山头更尽无穷境，
非是人间别有天。
空山日午东风起，
积雪半消巖下池。
逐胜不知芳草远，
长谣石上失回期。
因师写物三昧手，
公取天机付笔端。
坐想瑛盘分磊磈，
忆尝贝齿冰甘寒。
李密被诛犹不负，
文皇顾命更何疑。
岂将当日奔亡后，
比得他年富贵时。
油然出岫擘晴绵，
点缀青空水接天。
心迹两閒无俗累，
静观飞跃乐鱼鸢。
范雎相秦倾九州，
一言立断魏齐头。
世间祸故不可忽，
箦中死尸能报雠。
西天人不会唐言，
端坐巍巍少室前。
刚被流支打齿缺，
至令有理不能宣。
谁云学宦不同源，
人镜风流百世存。
想见当年临案牍，
必无书限误成根。
年齐耆旧愧衰阳，
懒性唯耽野趣长。
了却官租更何事，
君王约法已三章。
芒鞋竹杖布行缠，
遮莫千山与万山。
从来无脚不解滑，
谁信石头行路难。
槐树层层新绿生，
客怀依旧不能平。
自移一榻西窗下，
要近丛篁听雨声。
病来饮不敌羣豪，
笑岸纱巾卸锦袍。
一座空烦春笋手，
玉杯乳酪贮樱桃。
人间出鹤只云间，
相合仙经得亦难。
尘外应多随羽客，
未教流俗等闲看。
昭阳殿里两枝春，
萼萼曾承雨露恩。
自是百王无圣断，
毡车双出内东门。
早禾收罢晚禾青，
再插秧开满眼成。
谁道秋风专肃杀，
依然四月雨中行。
北斋有酒夜开门，
独酌灯前酒一樽。
只被诗魔无处避，
待教醉魄战吟魂。
平生万事水东流，
独有多情是风痒。
夜长无寐月窥牀，
拥被孤吟起遐想。
二三邻曲偶相寻，
小醉悠然卧竹阴。
醒后自看还自笑，
溪云犹未是无心。
三载神泉绩大成，
交章使者荐能名。
朝廷方且求人切，
未可图閒学老兄。
上人定自有佳处，
眉宇翠气连湖山。
烟边候雁着行急，
力挽不留相与还。
黄粱未熟任推移，
堪笑年年一局棋。
说与山中老居士，
从今樱笋岁相期。
辘轳声到读书帷，
草解招凉暑气迟。
净扫竹轩人不到，
戍楼哀角又空吹。
瘦竹长松滴翠香，
流风疏月度炎凉。
不知谁住原西寺，
每日钟声送夕阳。
壳似悬匏护玉房，
谁人剖玉注天浆。
有时吞却杯中兔，
带得长生药气香。
处处东风扑晚阳，
轻轻醉粉落无香。
就中堪恨隋堤上，
曾惹龙舟舞凤凰。
山色苍寒云酿雪，
旗亭据榻兴悠哉。
麴生正欲相料理，
催唤风流措措来。
蓬莱别后六经春，
新赐丹邱作羽人。
恰似昔人东望处，
蓬莱径隔几由旬。
但求报国莫求名，
说着阴功是有情。
楚汉既分寰宇定，
留侯先意便辞荣。
一豆聊供游冶郎，
去时忙唤锁仓琅。
入门独慕相如侣，
欲拨瑶琴弹凤凰。
谁开巖户最高峰，
更作栏干出半空。
只道冥鸿远尘世，
我今直下看冥鸿。
玉神何事带红绡，
未让胭脂与杏桃。
天下更无清可比，
湘累不敢入离骚。
伴我山行陈与吴，
曾家父子更怜渠。
武山碾得雪相似，
来酌观山冰不如。
履綦行处日苍苔，
鞶帨深藏月一开。
已办此身同法喜，
不应临感更难裁。
玉树声沉战舰收，
万家冠盖入中州。
秪应江令偏惆怅，
头白归来是客游。
几日山头腊雪飞，
人生悲乐自随宜。
抱衾万感客无寐，
踏湿孤灯僧夜归。
春色曾看紫陌头，
乱红飞尽不禁愁。
人情自厌芳华歇，
一叶随风落御沟。
篱根怪石起层云，
浅带春泥碧藓纹。
乞与诗人时醒酒，
也胜豪夺任监军。
试借君王玉马鞭，
指挥戎虏坐琼筵。
南风一扫胡尘静，
西入长安到日边。
蒲萄新条易扶疏，
椿花锁碎满庭除。
旱干只喜雨破土，
潦润不忧河决渠。
尘世纷纷总是空，
花开花落几时穷。
有人若问烟霞事，
我是逍遥无累翁。
我到昌州看海棠，
恰逢时节近重阳。
人言好种亦难得，
只有州衙一树香。
圣水水深山亦深，
寺前三十里清阴。
一僧趺坐松间石，
不是安禅定苦吟。
去年苛政如狼虎，
盗贼縦横民散居。
那料春来见天日，
抱孙门巷买犁鉏。
游蜂纷扑竞花繁，
未到香须只自喧。
尽日却输蝴蝶计，
闹红心里默无言。
劫初铸就毗卢印，
古篆雕虫尚宛然。
堪笑堪悲人不识，
却嫌字画不完全。
壕上朝来眼顿明，
小风浅水写秋清。
新霜杀尽浮萍草，
放出靴纹水面生。
油灯已暗忽微明，
石鼎将干尚有声。
衲被蒙头笼两袖，
藜牀无地着功名。
细酌微吟苦未休，
气酣名酒思方抽。
一年心事梅花白，
留落江南第几州。
通灵夜醮达清晨，
承露盘晞甲帐春。
王母不来方朔去，
更须重见李夫人。
秋光漠漠草青青，
日落江流雁下汀。
世路风波今始半，
为馀遥谢草堂灵。
冈岭逶迤草木低，
东山好处我能知。
色浓意远真堪画，
须在冥蒙奄霭时。
周南留滞登封日，
鲁国逍遥曳杖时。
海内时流今略尽，
不知谁作蔡邕碑。
乱鶑啼处柳飞花，
拍拍春流涨晓沙。
正是江南梅子熟，
年年离恨寄天涯。
桑麻遍野荫横斜，
茅舍人烟四五家。
便作武陵溪上看，
春来何处不开花。
不扫竹根藏笋茁，
旋培残雪拥兰芽。
为君更接樱桃树，
付与春风换却花。
竿头崖头撒手去，
阆州澧州寻路归。
廉纤脱尽全机露，
八角磨盘空里飞。
紫芽红甲爆春枝，
幽步寻芳款款移。
蜂未出房寒尚在，
梅花开徧不曾知。
嫖姚家宴敌吴王，
子夜歌声满画堂。
此日相逢眉翠尽，
女真行李乞斋粮。
管领寒溪揖怪峰，
径穿钜竹绿阴浓。
幽人去后无猿鹤，
冷落亭台湿藓封。
苇萧萧，风摵摵，
落日江头何处客。
斜倚帆樯不唤人，
五湖浪向心中白。
青童传语便须回，
报道麻姑玉蘂开。
沧海成尘等闲事，
且乘龙鹤看花来。
初冬常忆宴梁州，
百炬如椽满画楼。
三十七年犹未死，
茅簷霜冷一灯幽。
忆闻春燕语雕梁，
又听秋鸿叫断肠。
一缕沉烟飞不过，
两楼相对立斜阳。
灵符锁尽穴中蛇，
深入千巖处士家。
峒户隔云呼不应，
时时流水出桃花。
钟声清，鼓声响，
早晚相闻休妄想。
荐得徒劳别问津，
莫道山僧无伎俩。
雨馀花色倍鲜明，
最是春深多晚晴。
美酒壮人如敌国，
千金一笑买倾城。
水堂长日静鸥沙，
便觉京尘隔鬓华。
梦里不知凉是雨，
卷帘微溼在荷花。
只今新暑已歊然，
作么禁当六月天。
飞上风前最凉处，
年年输与柳梢蝉。
大家泼一杓恶水，
洗涤如来净边垢。
垢尽众生烦恼除，
狐貍便作师子吼。
流霞饮过已忘寒，
和笔螭坳墨色干。
温室前头问名木，
此身知不误儒冠。
春风送雨过窗东，
忽忆良人在客中。
安得妾身今似雨，
也随风去与郎同。
人间那有万株松，
莫道名山都未逢。
自拄枯藜行不倦，
更听斋后几声钟。
新系青丝百尺绳，
心在君家辘轳上。
我心皎洁君不知，
辘轳一转一惆怅。
油水江头寇相祠，
凛然如坐庙堂时。
精忠一点不负国，
枯竹知公人不知。
笛声吹彻玉楼寒，
金鸭香消更漏残。
含泪欲挥羞不敢，
倩他银烛向人弹。
烂柯人去隔存亡，
一局棋终怆故乡。
想得山中绝烟火，
松花松子当干粮。
恍惚精神对大廷，
妬贤宰相别孙弘。
便令身入翘材馆，
不忍重过下马陵。
忽忽重阳今一月，
菊花数朵见城根。
前诗有约能从否，
不厌张罗幸过门。
凤林关里水东流，
白草黄榆六十秋。
边将皆承主恩泽，
无人解道取凉州。
水拍田塍路半斜，
悄无人迹过农家。
春风自谓专桃李，
也有工夫到菜花。
重午宫衣赐百工，
香罗叠雪葛含风。
谁知此日荣恩被，
端自称丝效茧功。
拄杖穿云到古峰，
月高天浄欲乘风。
人间原有清凉地，
好作茅茨一亩宫。
饱食官吏不深思，
务求新巧日孳孳。
不知均是圃中物，
迁远而近盖其私。
归帆东泊胥门下，
夜半菱歌起白苹。
今日平湖皆小艇，
不知谁是唱歌人。
采花枝上宝旛新，
看徧秦山楚水春。
村舍不知时节换，
傍檐百舌苦撩人。
忆昨雨多泥又深，
犹能携妓远过寻。
满空乱雪花相似，
何事居然无赏心。
举债当知济汝穷，
取钱须念利难供。
富人心要怜贫者，
贫者身全仰富翁。
即此见闻非见闻，
更无声色可呈君。
箇中若了全无事，
体用何妨分不分。
一盏清灯到夜深，
掩书趺坐学禅心。
山猿白日无踪迹，
夜夜来啼松树林。
幽人何事苦伤春，
春雨无端愁杀人。
不但幽人独愁怨，
江头多少柳眉颦。
人物东南又一初，
甲田气运恰相符。
王通今日经重续，
关朗当年筮不诬。
岸转欣逢撆撆儿，
蹙成千步响琉璃。
没波岂但寻鱼喫，
水不能濡只我知。
好去凌空锡杖飞，
凤林关外道场稀。
莫言衲子篮无底，
盛取江南骨董归。
小吏扣关声啄啄，
山夫惊落手中杯。
不知天上何缘到，
袖里携将明月来。
坎上浮图已拂天，
椒兰遗馥尚依然。
九重无复脩常贡，
空有香名与邑传。
威音王佛是儿孙，
王老当时开大言。
黄蘗见机分主伴，
典刑千古定宗门。
拏舟曾过芰荷乡，
十里薰风一水长。
趁取秋时寻旧赏，
且留三日卧清香。
孤猿啼处宿山村，
读尽离骚自掩门。
寓意偶成长短句，
半窗灯火月黄昏。
老爱依山人事稀，
虎驯庵畔怪来迟。
寥寥石室尘埃满，
不知何日是归期。
足蹑经楼步步高，
知公取送不辞劳。
他山佛会同携手，
看放光明礼白毫。
梅花结子已红青，
归路犹愁一月程。
忽听儿音乡语熟，
不知方到海丰城。
勿谓无心云是道，
龟毛兔角非坚宝。
顽空作境是谁安，
不体十方源浩浩。
一梦江湖三十年，
青山隠隠水漫漫。
当时把酒谁人在，
回首重来独倚阑。
翠岚迎步兴何长，
笑领渔翁入醉乡。
日暮渚田微雨后，
鹭鸶閒暇稻花凉。
投老西游志不成，
死生贫贱见交情。
江头昨夜潮声怒，
却为先生气不平。
射殿从容御六钧，
飞星白羽骇臣邻。
莫惊压尽天山箭，
自昔羌胡畏圣神。
此地梅花非隠沦，
向来双井属诗人。
如今添着调梅手，
却与江南作好春。
山中岑鬰倍怀人，
况是春来阴雨频。
到得小晴堪细履，
又嗟落莫与谁亲。
不论平地与山尖，
无限风光尽被占。
采得百花成蜜后，
为谁辛苦为谁甜。
修竹萧萧三两竿，
公馀时得静中看。
何须更避人间暑，
满腹冰霜六月寒。
隔户杨柳弱嫋嫋，
恰似十五女儿腰。
谁谓朝来不作意，
狂风挽断最长条。
蕨含春味紫如椽，
酒入春风浪似山。
未信乾坤非细物，
小吞螺浦半杯间。
万顷寒潭镜面平，
数声征雁叫霜晴。
满林落叶秋风老，
山路黄昏人少行。
孤云住处是狼山，
云本无心山自閒。
老率似云云似率，
等閒飞去又飞还。
山禽哺雏半欲抟，
坐想葛帔临风湍。
数日阴霖复未畅，
不知更作枣花寒。
庶子虽贤宁夺嫡，
人臣惟圣可行权。
区区祭仲何为者，
卖国容身岂足贤。
一派寒潭阚碧虚，
閒云自有卷还舒。
夜来数仞祥光起，
早去溪头听诏书。
醉下山楼客袂分，
杖藜犹带碧阑云。
归来纸帐眠清夜，
半梦梅花半梦君。
北阙同云掩晓霞，
东风春雪满山家。
琼章定少千人和，
银树先开六出花。
异境微茫在半霄，
僊人垂手下相招。
老来尚有君亲念，
未敢相陪过铁桥。
透骨寒凝眼不开，
阳和一点自何来。
六年辛苦都休了，
不悟明星是祸胎。
布叶敷条翠作围，
自生芒刺护裳衣。
莫嫌野兴难拘束，
只伴春风亦见几。
壮敌无前老未休，
赏功销得到封侯。
印归新息不还葬，
似与诸蛮一报仇。
执籥持羽初终曲，
朱干玉鏚始分行。
七德九功咸已畅，
明灵降福具穰穰。
淮山但有八公名，
鸿宝烧金竟不成。
身与仙人守都厕，
可能鸡犬得长生。
君看万事等虚舟，
一任星星两鬓秋。
惟有林泉久成癖，
每逢佳处为迟留。
神武门头稳挂冠，
至今犹颂二疎贤。
试将史传从头读，
不说西京有杜鹃。
猨臂将军去似飞，
弯弓百步虏无遗。
汉文自与封侯得，
何必伤嗟不遇时。
北苑中春岫幌开，
里民清晓驾肩来。
丰隆已助新芽出，
更作讙声动地催。
急雨前旬滞客筵，
羣葩何事亦翩翩。
风长日暖东君醉，
无限宫娃失翠钿。
画栋飞簷俯碧流，
何时归去舣扁舟。
不须更把尘缨濯，
直取冠裳裂即休。
保寿当年不渡河，
箇般檐板误人多。
劝君賸买草鞋好，
弹雀何曾只就窠。
万户春浓酒似油，
想须百甕到牀头。
主人日饮三千客，
应笑穷官送督邮。
啼莺几处垂垂柳，
乳燕双飞片片花。
溪浅度云山带雨，
岸崩欹树草连沙。
忽从一宦远流离，
无罪无人子细知。
到得长江闻杜宇，
想君魂魄也相随。
来来去去山中人，
识得青山便是身。
青山是身身是我，
更于何处着根尘。
力挽强弓数百斤，
兵锋到处策奇勳。
可怜轻敌多深入，
不似君王善料军。
西塞山高截九垓，
谶谣终日自相催。
武昌鱼美应难恋，
历数须归建业来。
马上悠悠梦故山，
茅斋依旧水云间。
长怀窃辔尘沙外，
岂愿骈头十二闲。
临谿草草结茅堂，
静坐安然一炷香。
不是息心除妄想，
都缘无事可思量。
白云何事苦留连，
中有嵌空小洞天。
却恐商巖要霖雨，
因风时到日华边。
荠花繁处蝶争飞，
忽忆前年三月时。
流水流杯人共醉，
晚来疎雨又新诗。
天开黄道日华明，
细细南薰下太清。
宫殿云扶龙虎气，
楼台风转管絃声。
朱老能诗更谨虔，
叶公好学亦穷年。
饥寒共保凌霜操，
未羨重裘食万钱。
黄道宫罗瑞脑香，
衮龙陞降珮锵锵。
大安辇奏干安曲，
万点明星簇紫皇。
半屋云霞与鹿分，
两株古木正当门。
野花自落东流水，
坐对青山酒一樽。
事好休时便好休，
不应人尽觅封侯。
归来已快平生志，
况有高人来聚头。
吟院虚明如画舫，
想成槛外是长江。
杜郎忽作扬州梦，
雨带风沙打夜窗。
刁斗无声苜蓿秋，
不知猨臂未封侯。
尚堪汗滴沙场血，
花结青丝恨络头。
郊原爽气入衣巾，
佳趣源源立马频。
落日山川无限思，
秋风江海未閒身。
溪影明霞新月底，
水声乱石嫩沙间。
欲归小为鱼儿住，
更看跳波玉一环。
不怨卢郎年纪大，
不怨卢郎官职卑。
自恨妾身生较晚，
不及卢郎年少时。
凉凉寂寂不关天，
自诡诗穷五十年。
君比老夫癡又甚，
更教斲句当行缠。
策杖西行路曲斜，
一溪春水野人家。
武陵胜处今何在，
不问桃源问落花。
断崖初未有人踪，
只合先生着此中。
汉室也无一抔土，
钓台今是几春风。
一吸鸾笙裂太清，
绿衣童子步虚声。
玉楼唤醒千年梦，
碧桃枝上金鸡鸣。
汉使南归绝信音，
毡庭青草始知春。
蛾眉却解安邦国，
羞杀麒麟阁上人。
一悟吾师心便息，
信门入处还无入。
二十年中事密如，
向人殊不劳心力。
一朶祥云捧赭袍，
九天春色醉仙桃。
教坊度曲声嗺酒，
折槛双瞻舞袖高。
紫枢勳业旧青毡，
更上中台秉化权。
它日鸿钧陶寿域，
赤松相与不论年。
汗衣亭午亚红尘，
中有池塘得句人。
雅趣终难混尘俗，
匆匆归卜太初邻。
先祖滔滔无固必，
后人悱悱有雌雄。
巨灵擡手无多子，
分破华山千万重。
一枝炯炯照人寒，
绝似溪桥立马看。
祇恐春风解相怨，
漏他消息入毫端。
武陵渔子入花源，
但见秦人不得仙。
会有黄鹂鸣翠柳，
何妨白眼望青天。
千山红树万山云，
把酒相看日又曛。
一曲离歌两行泪，
更知何地再逢君。
香似海沈黄似酒，
不禁风雪最迟开。
放翁欲作梅花谱，
蜡屐搘笻日日来。
红药青绫心已灰，
且从开士宿招提。
半窗白月炉烟断，
枫叶萧萧乌夜啼。
短蓬静坐月窥船，
斗转参横水底天。
传语篙工低着语，
恐惊沙觜白鸥眠。
流芳千古傲霜英，
剪玉丝金照眼明。
若论驻颜功不小，
仙丹端可与齐名。
天地初生日月高，
状如鸡子状如桃。
阴阳真气知时节，
直待三年始脱胞。
种花本欲娱行客，
客子逢花特地悲。
忽忽重阳今半月，
依然青蘂网蛛丝。
为爱青青竹一林，
旋开庭宇占清阴。
风前萧瑟声敲五，
月下玲珑影碎金。
岷峨西列华排东，
馀纵峥嵘敢竞雄。
不是当时经御爱，
此山还与众山同。
清淮直上水连天，
坐看高帆后复前。
自是乘风有迟速，
不由人力爱争先。
刃血攻聊已越年，
竟凭儒术罢戈鋋。
田单漫逞烧牛计，
一箭终输鲁仲连。
打麦蓬蓬响莫田，
儿童拾穟笑争先。
市头米价新来减，
一醉瓷瓯五六钱。
剪就冰绡月影团，
不须多羨女乘鸾。
君王瑶札亲题处，
一样蟾花点点丹。
一片山中云自飞，
葛巾有酒琴无徽。
陶公自是秋风客，
不见黄花未肯归。
褒斜谷口卧龙翁，
量如江海风如虹。
不应三顾逢先主，
至今千载慕冥鸿。
心是根，法是尘，
两种犹如镜上痕。
尘垢尽时光始现，
心法双忘性即真。
竹杖轻携离婺女，
云衣高捲上仙霞。
五湖四海休云别，
南北东西六一家。
飕飕崖溜静边闻，
到此仙凡咫尺分。
鹤驾朝真何日返，
洞门终日锁寒云。
西风忽报鴈双双，
人世心形两自降。
不为鱼肠有真诀，
谁能梦梦立清江。
万里驱兵过海门，
此生今日报君恩。
回期直待烽烟静，
不遣征衣有泪痕。
簇簇红葩间绿荄，
阳和闲暇不须催。
天教尔艶呈奇绝，
不与夭桃次第开。
已过重阳十日期，
菊丛初破两三枝。
自怜短鬓萧萧白，
不似黄花驿里时。
尖翅名呼是土蜂，
紫黄色者实难逢。
这般色样如君得，
不比常虫是毒虫。
平时野饭与巖栖，
忽向皇都作住持。
见说禅和蜂蚁聚，
心闲祇似瑞巖时。
玄武湖中春草生，
依稀想见竹篱城。
后来万堞如云起，
方恨图王事不成。
竹斋睡馀柘浆清，
麟凤诱我劳此生。
勿忆天台掩书坐，
涧云起尽红峥嵘。
不是风兮不是旛，
几人北斗面南看。
祖师直下无窼臼，
眼绽皮穿较不难。
三华太素自然生，
空里芙蓉灼灼明。
绛室金房虚宝座，
大微童子下相迎。
清欢那复笑开口，
閒事长令闷破头。
更有不堪萧索处，
西风过了菊花秋。
远师驺忌鼓鸣琴，
去和南风惬舜心。
从此他山千古重，
殷勤曾是奉徽音。
近有平林远有山，
先生无日不开颜。
杜门有味心千古，
何用浮名落世间。
行遍人间病不禁，
鬓毛饱受雪霜侵。
茅簷一夜萧萧雨，
洗尽平生幻妄心。
烟笼寒水月笼沙，
夜泊秦淮近酒家。
商女不知亡国恨，
隔江犹唱后庭花。
绰约新娇生眼底，
侵寻旧事上眉尖。
问君别后愁多少，
得似春潮夜夜添。
为民一念彻渊泉，
蔬茹馀旬始吁天。
岁事丰登邻寇熄，
乃知感应鼓桴然。
寒锁孤山见所长，
断桥水冷月如霜。
自将一点春风恨，
散作黄昏万斛香。
山径阴阴雨未干，
春风已暖却成寒。
不缘天气浑无准，
要护荼䕷继牡丹。
舟横别港赴鸥约，
人立斜阳等燕归。
心事一春拈不出，
两堤杨柳又绵飞。
独倚兰桡入远滩，
江花漠漠水漫漫。
空钩线，没腥羶，
那得凡鱼都上竿。
年年镊鬓到花飘，
依旧花繁鬓易凋。
撩乱一塲人更恨，
春风谁道胜轻飙。
蛮夷夷必尽无知，
上圣功成亦化之。
大道须归真见性，
灰心达善即为师。
温如春色爽如秋，
一榼灯前自献酬。
百万愁魔降未得，
故应用尔作戈矛。
海边憔悴多情客，
想见一枝寒玉色。
愿君攀折赠馀香，
勿使随风自狼籍。
一水傍通四五池，
竹亭茅榭亦相宜。
中间更着高人住，
不到溪山无好诗。
岳泉匹练落云间，
万折东流不得闲。
驾到源头犹且护，
如何护不到崖山。
秋入眠床水一方，
江湖风月坐来凉。
浮浮爽气仙游去，
身在苍烟白鸟行。
夷齐之清格鄙顽，
孳孳盗跖何曾闲。
空斋风定香缕直，
但有书册犹相关。
尽谓黄龙山里龙，
弥年翻去碧潭空。
君行为报居人道，
遐迩虽殊一雨同。
微云将雨洗层峦，
石磴莓苔路屈盘。
正是江南最佳处，
仰看苍翠俯澄澜。
无頼春物恼人愁，
百年心事信沈浮。
何时买得会稽宅，
蜡屐自作乌衣游。
先生日日好窥园，
学圃工夫细讨论。
卖李不须先去核，
耘瓜只恐误伤根。
病起稜层骨数茎，
尽情提挈强为生。
思量袯襫当年事，
道在大雄山上行。
联镳去作蒋山游，
路转天津遶御沟。
忽作故都禾黍恨，
洛阳宫殿锁千秋。
名园雨后百花繁，
人倚危楼十二兰。
园里芳菲楼上客，
一般情绪怕春寒。
古人捧檄缘亲喜，
况值秋风一鹗天。
相与抟空谢蓬艾，
归来称寿䌽衣鲜。
亲得摇来始息狂，
风动荷花满座香。
自从一得真归趣，
无意凉人人自凉。
银烛交光桂醸清，
亲朋相见苦多情。
春宵万籁俱澄绝，
初试鹍絃骤雨声。
东南古县介江臯，
西北神州倚斗杓。
安得叶君传秘术，
时飞双舄诣台朝。
方石斛栽香百合，
小盆山养水黄杨。
老翁不是童儿态，
无奈庵中白日长。
烁石流金记曝根，
古壶疏插煮泉温。
翠扶柔玉春无力，
独与华风伴月痕。
制胜关头雪未融，
崆峒山下又春风。
此身不及泾川水，
漾絮飘花日向东。
六出随轩逞厥祥，
天人应感得能忙。
使君未到然香处，
先有心香叩上苍。
乘閒驱马向高原，
楚汉遗基尚宛然。
堪怜项羽成何事，
占得淮边屋数椽。
玉女欹冠莹夜塘，
雪敷仙掌犯秋香。
江南五月多风韵，
素艳天资难点粧。
欲作空门补处人，
如何头上裹头巾。
曹溪一夜传衣钵，
元是当年行者身。
发意当初问石头，
江河心濆渺分流。
唤回指出毗卢印，
便得如山万事休。
今年秋暑更禁它，
无计商量奈热何。
一霎飘萧凉一日，
雨来销得几多多。
抱影无眠坐夜阑，
窗风战雨下琅玕。
我将好况供陪梦，
只恐灯花不耐寒。
逋负关心籴谷偿，
麦苗准拟贴春粮。
连宵不寝听微雨，
错喜簷花滴数行。
绛跗檀口映冰肌，
踏雪来看带雪枝。
一见遂能消鄙恡，
汝南谁敢忽牛医。
潇湘何事等闲回，
水碧沙明两岸苔。
二十五弦弹夜月，
不胜清怨却飞来。
夜降西坛宴已终，
花残月榭雾朦胧。
谁游八海门前过，
空洞一声风雨中。
黄帝得仙从此去，
鼎湖传说几经年。
龙髯堕地成春草，
直到如今不上天。
细叶萧萧拥痩枝，
石间新笋迸根迟。
轻筠为使儿童护，
待看娟娟解箨时。
函丈从容问且酬，
展才无不至诸侯。
可怜曾点推呜瑟，
独对春风咏不休。
眼有玄花因悼亡，
观书对客两茫洋。
情知泪是衰翁血，
更为童乌滴数行。
朱门粉壁谪仙家，
柳外秋千衬落霞。
一涧碧云流不去，
木兰舟系木兰花。
风恬月朗眠花影，
吏不敲门门恰静。
何事猛然吠一声，
有人来汲门前井。
衣满天街车马尘，
学庐番下已迎曛。
敝裘欹帽驱羸马，
官长多能骂广文。
巢父滩头甫着鞭，
名山入眼驿程边。
迂回仅费商于地，
领袖宁烦一介先。
春风一曲花十八，
拚得百醉玉东西。
露叶烟丛见红药，
犹似舞馀和汗啼。
干戈罢却复何言，
六国风清令不传。
犹有当时太平意，
尘埋三尺髑髅前。
江南儿女尚多情，
为爱芳晨载酒行。
幸自不知惆怅事，
鸟啼花落是清明。
岸草江花对夕阳，
满船新月夜鸣榔。
秋清菡萏红千柄，
风静琉璃碧一方。
渺渺三津绕帝川，
川连红雾雾连天。
玉灵仙母时游息，
侍卫森罗日月軿。
羽血未干蒙陨命，
蒙妻正哭妾分香。
天地有心诛汉贼，
但迟数月取襄阳。
过尽长亭复短亭，
修途随处月同行。
明朝买得扁舟去，
两岸芦花夹橹声。
旋收黄叶烧青烟，
竹榻和衣斗夜眠。
粥后放参三下鼓，
孰能更话祖师禅。
杖策无言独倚关，
如癡如醉又如闲。
孤吟尽日何人会，
依约前山似故山。
天恐文人未尽才，
常教零落在蒿莱。
不为千载离骚计，
屈子何由泽畔来。
宫嫔春昼步庭前，
曲砌轻风𨍽柳绵。
二十四番花信后，
融怡还作困人天。
匹马西从天外归，
扬鞭只共鸟争飞。
送君九月交河北，
雪里题诗泪满衣。
章华台下草如烟，
故郢城头月似弦。
惆怅楚宫云雨后，
露啼花笑一年年。
旧峰松雪旧溪云，
怅望今朝遥属君。
共道使臣非俗吏，
南山莫动北山文。
主人避客竟何之，
雨过停桡落日迟。
頼有畦丁曾识客，
来禽花送两三枝。
廉纤晚雨洗轻尘，
天淡云浮夜色新。
頼有曲生风味好，
不须邀月作三人。
晚学更求来世达，
正怀非与百邪侵。
古人名在今人口，
不合于名不苦心。
翠柳和烟笼碧沼，
红芳如火照诸邻。
主公欲去宁无恋，
倚翠隈红属后人。
青子累累荐几何，
眉颦齿软怎消磨。
可怜只识闲滋味，
不道酸心事尚多。
淮南小山秦氏子，
旧雨不来今雨来。
风席起尘晨突冷，
坐看鸟迹破苍苔。
马蹄腾踏去如流，
雨止车尘凝不浮。
驿道夷平桑柘美，
人言从此属皇州。
南泉麻谷与归宗，
道眼元来总不通。
去礼国师瞻相好，
区区只到半途中。
寿藤伴我倚秋风，
老去无诗意转慵。
只是看花非觅句，
清香错认恼冲龙。
和靖墓荒吟骨冷，
孤山新庙尚危栏。
便当纯用梅花祭，
一洗蕉黄与荔丹。
閒来松下叩仙家，
惟见山扉掩碧霞。
步绕篱根霜屦滑，
已将心事语黄花。
衡石程书括户口，
头会箕敛生干戈。
老儒不用忧此事，
苋羹麦饭醉且歌。
雅淡天姿固可知，
能除疾瘼似良医。
道涂夸客无他语，
道是征黄有近期。
浅注胭脂剪绛绡，
独将妖豔冠花曹。
春心自得东君意，
远胜玄都观里桃。
远公手札远相招，
陶令怀归正郁陶。
遥想宴堂长夏静，
坐临江水看风涛。
午梦惊残拨白灰，
满盘云篆拂轻煤。
金猊对舞轮囷吐，
曾挹天香鼻观来。
始见春花归阆苑，
又逢秋叶堕宫墙。
思量世事如翻掌，
谁得长生不死方。
眼前风景异山河，
无柰诸君笑语何。
坐上有人正愁绝，
胡儿便道是偻㑩。
淮甸归来涉学深，
孤云又出亦何心。
公馀巖下读书去，
远继风流石橘林。
苔殿烟收紫气旋，
拱班宸幄退尧年。
凤楼不宿桃源客，
岂并金光瞩汉天。
老去流年不耐催，
微霜又见菊花开。
莫言冷落西风晚，
也有飞飞小蝶来。
幽人睡足戴纶巾，
策杖开门卯酒醺。
黄叶满山乌鹊嗓，
江城秋日少行人。
歌楼经雨损花枝，
魂断无情白傅诗。
不啄阿京坟上土，
地遒天老总愁思。
尊前谁伴谢公游，
莲岳晴来翠满楼。
坐见一方金变化，
独吟红药对残秋。
握空拳建东臯寺，
一饭饱多云水僧。
身死百年曾未减，
数珠牙齿放光明。
邻居前此未相闻，
到手新编喜得君。
一事更令人动念，
曾吟诗谒网山坟。
弟病兄孤失所依，
当时书语最堪悲。
岂图乞得南州后，
却恨寻芳去较迟。
迳脱东风入律新，
翠华移跸罢东巡。
中原父老应遮道，
要看君王玉座春。
越奴年纪似罗敷，
年纪无多情有馀。
别后此情能记否，
好凭北雁寄南书。
虏饿曾无一月粮，
煮弦烧箭莫充肠。
南来本恃清河粟，
不意偏师夜绝纲。
世缘自觉逐时轻，
可要王侯知姓名。
未合白头今已白，
知渠何事太忙生。
猿鹤忘机不计年，
芭蕉晴绿半平簷。
青山似与身相入，
尽日无人自下帘。
二月江南花满枝，
他乡寒食远堪悲。
贫居往往无烟火，
不独明朝为子推。
斜阳已在古松閒，
杯酒相留未放还。
此是古人真率处，
谁知今日有梅山。
清晨步上金鸡岭，
极目漫山茧桼花。
雪蕊琼丝亦堪赏，
樵童蚕妇伐归家。
父子相守空山坐，
无相如如寄有间。
世人见静元无静，
看似闲时亦不闲。
曩不乘龙即跨鱼，
岸傍人复乞灵无。
柳如眉黛花如面，
闻是青溪一小姑。
东风扶日上花枝，
恰恰幽禽弄暖时。
百啭忽惊春梦破，
间关石上话相思。
白昼平津湧似雷，
尽惊灵物出尘埃。
倒翻三尺挥空去，
对舞双龙破浪来。
一曲清歌一束绫，
美人犹自意嫌轻。
不知织女萤窗下，
几度抛梭织得成。
乍见飞泉眼即明，
玉虹垂地半天声。
何时闲散无公事，
洗钵重来汲浅清。
鹰爪攫鸡鸡肋折，
鹘拳蹴雁雁头垂。
何如歛翅水边立，
飞上云松栖稳枝。
吹暖东风自不忙，
徐徐一例与芬芳。
轮皴倚岸老杨树，
也向梢头开嫩黄。
虀盐未必劣僧蔬，
尘里光阴易破除。
他日摩肩霄汉上，
却须此室与藏书。
桐花最晚开已落，
春色全归草满园。
破衲欲捐还未可，
炎凉翻复在朝昏。
沙头两两飞归雁，
水面茸茸长绿蒲。
知是人间好时节，
不妨河上弄泥涂。
白水满时双鹭下，
绿槐高处一蝉吟。
酒醒门外三竿日，
卧看溪南十亩阴。
待夫以死如知命，
信己轻生可谓贞。
指尔为愚今尚众，
莫言吾志不难行。
萝卜从来出镇州，
城南门外水东流。
饶君说得浑相似，
须是亲曾到地头。
风行露宿不知贫，
明月为心又是身。
欲问月中无我法，
无人无我问何人。
壮士传观山石间，
腰头宝剑祥光吐。
摩挲醉眼叱海神，
嫌杀蛟龙作妖舞。
三径就荒归渺邈，
五浆先馈懒逢迎。
较量春色无花品，
收拾生涯有酒觥。
梦和残月到楼西，
月过楼西梦已迷。
唤起一声肠断处，
落花枝上鹧鸪啼。
东皇君来流晓霞，
莫看西北王母家。
云华夫人王母女，
肯为庙食留三巴。
万峰围绕一峰深，
向此长修苦行心。
自埽雪中归鹿迹，
天明恐被猎人寻。
窃牛尚恐彦方知，
德化乡邦不拾遗。
若使此风推四海，
盗窥神鼎亦羞为。
终朝圆觉不曾迷，
底事劳生强是非。
一扫浮云纤芥尽，
箇中心月自光辉。
公子曾游翰墨场，
诗成寒律带春光。
杯中竹叶悠悠梦，
句里梅花字字芳。
长夏清江倚碧岑，
人间尘土莫相侵。
榴花不得春工力，
颜色何如桃杏深。
元白诗筒数往还，
小生阁笔媿言艰。
异时应起鄱江念，
公在金华我雁山。
一片黄云驻不飞，
中天帝子欲何知。
不须更问玉人事，
自有嵩高峻极诗。
世间准拟转成癡，
静里高人一笑时。
无米竟无二丁传，
有花却有四娘诗。
猪苓桔梗最为奇，
药笼书囊用有时。
莫把眼前穷达论，
要知良相即良医。
大涤洞头双迳间，
望穷天目但槃跚。
如今觅得云根树，
景气祥飚溢翠寒。
枕中云气千峰近，
牀底松声万壑哀。
要看银山拍天浪，
开窗放入大江来。
沩山问处少知音，
插地酬时佛祖沉。
踏倒玄沙傍不肯，
免教苍翠带春深。
仙歌静转玉箫催，
疑是流莺禁苑来。
他日相思梦巫峡，
莫敎云雨晦阳台。
连云草映一条陂，
㶉鶒双双带水飞。
南邨小路桃花落，
细雨斜风独自归。
可人自是难招唤，
此去相从定几时。
来岁春风暖行色，
隠侯楼上要题诗。
勳将钟鼓堪铭镂，
业为皇王致太平。
貔虎有威开玉帐，
犬戎无战卧金钲。
秋来林下偶相寻，
松雨风泉一径深。
小立听君临水语，
十分知我住山心。
玉关金锁一重重，
只见桃源路暗通。
行到水云空洞处，
恍如身世在壶中。
一枕仙游足自娱，
萧然清思离尘区。
十洲三岛经行处，
知有岷峨剑阁无。
林麓山头屋数椽，
中庭翠柏上参天。
庙廊岂不须梁栋，
偶置荒幽亦偶然。
怜君比比得佳县，
胜概闲情双有馀。
为看西溪日沈后，
如何南浦月生初。
布谷催春又一年，
使君风斾为翩然。
清冷彻处真无际，
果见灵源发漏泉。
武夷山顶足仙槎，
欲徃从之天一涯。
具唤小舟酹三谏，
向来我祖是通家。
万壑千巖我一家，
别来空自锁烟霞。
闲云不放行人望，
故向东南角上遮。
高阁清吟寄远公，
四时云月一篇中。
今来借问独何处，
日暮槿花零落风。
春晚山花各静芳，
从教红紫送韶光。
忍冬清馥蔷薇酽，
薰满千村万落香。
昨日下滩风打头，
羨他上水似轻鸥。
朝来上水帆都卸，
真箇轻鸥也自愁。
行歌红粉满城欢，
犹作常时五马看。
忽忆使君身是客，
一时挥泪逐金鞍。
学士经筵论古今，
花塼日上两三寻。
天颜有喜人知否，
认得唐虞用意深。
玉井峯头十丈莲，
天寒日暮更清妍。
不须重咏洛神赋，
便可同赓云锦篇。
粉蓓团梢相并开，
醉中走马探花回。
春衫不惜露痕污，
直入闹花深处来。
释达空空遍觉华，
到无高下淡浑茶。
和云假宿烟霞榻，
明日东西处处家。
到后浑如痛定时，
不辞追赋道中诗。
趁虚籴米非閒事，
莫倚文章堪疗饥。
渐知春意入城来，
向午池冰已半开。
和气满天真可望，
凭君须上最高台。
日日苍黄出畏涂，
自怜何事得虚除。
天教豺虎露齿爪，
好是哥奴不读书。
银河西转静无声，
唱彻天鸡夜未明。
万里无云霜月上，
坐鞭玄鹤下蓬瀛。
清醉由来未惬心，
更携残酒傍花阴。
共思潇洒江夫子，
独拥枯桐事苦吟。
路穿巖窦折羊肠，
处处亭台御墨香。
流水不随人事去，
尚馀丝竹旧宫商。
素萼金英歕露开，
倚风凝立独徘徊。
应思潋滟秋池底，
更有归天伴侣来。
胎化灵禽唳九天，
雪毛丹顶两相鲜。
世人莫认归华表，
来瑞昇平亿万年。
缨冠饱谷更知时，
振羽阶除自在啼。
惊断幽窗五更梦，
北风穿户月沉西。
掖庭宫女仅千人，
有勅都教放出门。
恋主顿忘幽愤意，
促辞中使尽啼痕。
雪压畦蔬僮手皲，
度郎多日欠常珍。
悬知旅食初无恙，
窖里黄芽借得春。
指顾枯河五十年，
龙舟早晚定疏川。
还京却要东南运，
酸枣棠梨莫蓊然。
千巖万壑吼虚钟，
病叶吹黄树树空。
寄语天公莫多事，
杜陵茅屋怕秋风。
云气藏山雪捲滩，
地灵不与俗人看。
一篙略借秋崖便，
九曲欲穷山雨寒。
真实爱山今有谁，
此心猨鹤亦难欺。
看来却是朱居士，
不媿昌黎五字诗。
由来鹏化便图南，
浙右虽雄我未甘。
早渡西江好归去，
莫抛舟楫滞春潭。
枨枨山响荅琵琶，
酒溼青莎肉饲鵶。
树叶无声神去后，
纸钱灰出木绵花。
谁把青铜铸鑑湖，
湖光冷浸越王都。
东风二月西游客，
买得扁舟入画图。
春风大属野樱朱，
树树相望绮不如。
却忆山家篱堑畔，
十分春日付谁渠。
海畔云菴倚碧螺，
远离尘日称僧家。
劝君休问芭蕉喻，
看取春风撼浪花。
宋台未了又齐台，
有扇应难障彦回。
岁晚玉人在空谷，
何曾羞面见人来。
长空一望如水碧，
泉涧幽幽风淅淅。
惊人暑退寒渐生，
蓼染春红映素壁。
何草青青不渐黄，
班姬悲扇语凄凉。
佳人笑别乘鸾女，
相见毋嫌日尚长。
密干参差笼月影，
轻波荡漾蘸烟条。
暑天要此清凉地，
欲往何辞度小桥。
顶上新成九转丹，
衔花日日到诗坛。
夜深飞上云霄去，
华表月明风露寒。
平湖漠漠来孤艇，
远树冥冥见一灯。
翁媪隔篱呼稚子，
岸头犹有未收罾。
始皇渡江项籍笑，
魏朝失政高欢讥。
奸雄觇国自有在，
岂必儒者能知几。
只鸡可餍小人腹，
未羨侯家千足羊。
借问解鼋食指动，
何如蒸鸭瓠壶香。
劒阁迢迢梦想间，
行人归路遶梁山。
明朝骑马摇鞭去，
秋雨槐花子午关。
宗周削弱列侯强，
僭拟谁知有陛堂。
独有武灵知大节，
称君已足不称王。
一言已出驷难追，
頼得君王放过伊。
杨子江心杭折苇，
浪头何似问头危。
一人本有一人无，
金公为妇木为夫。
玄冥深奥不可度，
志士何曾肯语图。
山北山南佛寺开，
烟销日出更崔嵬。
读书谁伴谪仙老，
沽酒要须陶令来。
索米长安久倦游，
寂无杯盎洗牢愁。
岁除借问除何事，
除尽朱颜与黑头。
酴醿水仙皆玉英，
请借汝南言以评。
水仙内润叔慈似，
酴醿外朗似慈明。
一室寥寥是何物，
三贤十圣竭头参。
衲僧不会风前句，
拟欲思量落二三。
丹霞缥缈海三峯，
归去琼台第几重。
仙骥一声风驭远，
月明清露滴金松。
东宫尝吠非其主，
贞观终高献纳臣。
不独齐桓忘射带，
太宗当日最知人。
护国门前似匡阜，
云峰路上认香炉。
重重妄想虽堪叹，
也胜尘埃看画图。
纷纷红紫已成尘，
布谷声中夏令新。
夹路桑麻行不尽，
始知身是太平人。
佛性分明脱有无，
醋酸何用挂葫芦。
薄雾轻烟留不住，
扁舟已过洞庭湖。
得过一日且一日，
安知今吾非故吾。
袖手明窗读周易，
不辜香饭一斋盂。
娃舘繁华事几年，
堕钿遗珥尚依然。
流香腻粉归何处，
都入春风小砑牋。
松枯石老冻云垂，
到此虚空渐觉低。
脚力尽时清兴远，
与谁携手上天梯。
病着寒侵怕出门，
萧萧烟雨暗江村。
一樽阙与梅花别，
过尽樱桃不足言。
长涯烟水又含秋，
吏散时时独上楼。
信断兰台乡国远，
依稀王粲在荆州。
柳花扑帘春欲尽，
绿阴障林莺乱啼。
秖愁明日送春去，
落日满园啼竹鸡。
国亡家破此心全，
氐与鲜卑两付天。
王猛开心似诸葛，
风云无望白头年。
丹鳯楼头语未终，
崎岖蜀道复相逢。
太清宫阙俱煨烬，
岂亦南来避贼锋。
身病多时又客居，
满城亲旧尽相疎。
可怜绛县刘明府，
犹解频频寄远书。
昨遣长须借踏车，
小池须水引鸣蛙。
今朝一雨添新涨，
便合翻泥种藕花。
劝我行沽聒昼眠，
看人烂醉买江天。
兴来亦欲提壶去，
未有苏公乞酒钱。
春风随意自东西，
可爱初春燕子飞。
池外墙头花好在，
会应留着待君归。
黄金不惜买蛾眉，
拣得如花三四枝。
歌舞教成心力尽，
一朝身去不相随。
元正不贺自清衷，
睿札频颁念两宫。
天相吉音来自北，
便知孝悌与天通。
细雨疏烟冒广池，
危亭晨坐冷侵衣。
秋风不作羁人便，
波面萧萧柳叶飞。
白菊初开也自黄，
开来开去白如霜。
小蜂劣得针来大，
不怕清寒嗅冷香。
船头勾曲洪涛外，
船尾长芦白雾中。
千里山容初上日，
一江帆影尽乘风。
何事年年恋隐沦，
成名须遣及青春。
明时早献甘泉去，
若待公车却误人。
秋风淮水白苍茫，
中有英雄泪几行。
流到海门流不去，
会随潮汐过钱塘。
一声钟磬有无中，
楼阁山林本自空。
不向云端呈伎俩，
犹来盏里现神通。
红袖纷纷转翠屏，
元戎小队出郊坰。
凭谁为集康衢咏，
翻作金陵贺太平。
闻道芳洲景气新，
却输鸥鹭日相亲。
小槽酒熟玻瓈色，
谁忆高台共赋人。
簨𥲤高悬于阗钟，
黄昏发地殷龙宫。
游人忆到嵩山夜，
叠阁连楼倚太空。
引睡文书堆棐几，
穿帘燕子拣梅梁。
好风弄袖湖山近，
陇亩摇春禾黍香。
同谁更倚閒窗绣，
落日红扉小院深。
东复西流分水岭，
恨兼愁续断弦琴。
谁知真宰执天端，
天运无私造化寛。
是物向荣皆锐意，
莫于春色办蒿兰。
露浓压架葡萄熟，
日嫩登场䆉䅉香。
商略人生如意事，
及身强健得还乡。
论斤买虀遗俗在，
街头商贾问童儿。
不知此菜从何采，
指似深宫故殿基。
东君无意惜花残，
留得青山隔雨看。
可怪天公不怜客，
绿阴成后却春寒。
厨无烟火室无妻，
篱落萧条屋舍低。
每日将何疗饥渴，
井华云粉一刀圭。
藏头露影问来由，
却把西江尽力酬。
回首眼空天地窄，
不知身在御街游。
浪说涵空未是空，
一阑罗列几巃嵸。
世人若问空中景，
此景从来是梦中。
闻君家在雪边住，
靠尽阑干索尽诗。
只怕梅花应冷笑，
清香元不要人知。
茨菰叶烂别西湾，
莲子花开犹未还。
妾梦不离江水上，
人传郎在凤凰山。
洗尽铅华见玉肌，
可人风味半开时。
胆瓶谁汲寒谿水，
带月和烟簪一枝。
自笑老夫筋力败，
偏恋松巖爱独游。
可歎往年至今日，
任运还同不系舟。
庭萱戢戢漏新春，
槛外梅花冷带云。
与客对牀风撼竹，
一灯殊喜细论文。
满目乡心怕着秋，
东州见了又西州。
明年莫看中秋月，
曾是当时照别愁。
先进多于贫贱隔，
故交时有死生分。
数疑吾子更名字，
将谓平生又失君。
本是田间荷笠身，
不堪重戴压乌巾。
苦无谏语遮羞得，
其奈旁观冷笑人。
海气江声相与浮，
今时帝里旧杭州。
西湖寺里多金碧，
自厌秾华不肯游。
绿柳千条映远空，
郎君欲别思忡忡。
愿得化为江上水，
与郎直到赤门东。
制酒何曾把巨觥，
抛书不复对寒檠。
老儒愿忍须臾死，
要看诸贤起太平。
兄弟初年事网山，
髭须未出正童颜。
我方盛壮今羸老，
多谢新诗叙旧懽。
十载中原一棹还，
碧琉璃外更无山。
扣舷三下知谁会，
自作吴音唱月弯。
诸人被十二时使，
老僧使得十二时。
牧童岭上一声笛，
惊起群鸦绕树飞。
客梦成时夜向阑，
幽泉挟雨响潺潺。
清魂便觉超尘世，
何况真栖巖石间。
圣主龙飞白首郎，
误蒙亲擢与南牀。
言多妄发汲长孺，
心不敢邪苏世长。
白发黄尘一梦中，
又将愁眼对春风。
不知夜雨能多少，
染得桃花到处红。
荷气夜凉生枕席，
水声秋醉入帘帏。
一帆千里空回首，
寂寞船窗祇自知。
自古能全已不才，
岂论骐骥与驽骀。
放归自食情虽适，
络首犹存亦可哀。
内家传奏走金貂，
不待君王退早朝。
亲见云开天一笑，
袖将犀果赐臣僚。
十年两袖软红尘，
归濯沧浪且幅巾。
不是白云留我住，
我留云住卧闲身。
暂辞堂印执兵权，
尽管诸军破贼年。
冠盖相望催入相，
待将功德格皇天。
皇家休运正无疆，
撼树蚍蜉不自量。
未作天街一杯血，
暂凭山谷恣跳梁。
大死底人还却活，
不许夜行投明到。
陈州人出许州门，
翁翁八十重年少。
苦节劳形守法威，
幸逢知识决玄微。
慧灯初照昏衢朗，
唯报自亲二不归。
因公东还辄悲咤，
重厚士风须长者。
少年流辈轻老人，
去矣唐山旧林下。
明日重阳今日归，
布帆丝雨望霏霏。
行过鹤渚知堪住，
家在龙沙意有违。
双金缕胜延嘉节，
五䌽为幡奉紫廷。
春色渐浓人未觉，
玉阶杨柳半青青。
圣主忧民手诏书，
颁宣经月罕尝虚。
周旋曲尽斯民瘼，
远使观风未必知。
昕陛延贤日彻曛，
金莲阅奏夜常分。
馀閒手点唐文粹，
春昼长时分外勤。
曲院犹存破屋斜，
北山老子旧诗家。
往来多少人惆怅，
只见山茶一树花。
头白村翁尚把锄，
瓶中那复斗升储。
午餐减与饥乌食，
却愧家人问有馀。
玉砾金沙一迳长，
暑中无处可追凉。
独行行到荷池上，
荷不生风水不香。
锦壳中间玉一团，
树高数丈实难攀。
泸戎颗颗甜如蜜，
夔梓累累味薄酸。
白玉花开碧玉天，
萦楼绕殿舞翩然。
储皇善颂天皇德，
瑞应金穰万万年。
峨嵋仙府静沈沈，
玉液金华莫厌斟。
凡客欲知真一洞，
劒门西北五云深。
雨集枯池时渐满，
藤笼老木一翻新。
如今且悦目前景，
粧点亭台随分春。
城中桃李休相笑，
林下清风汝未知。
本是前村深处物，
竹篱茅舍却相宜。
风物凋零欲尽年，
此花黑瘦固应然。
暗香疏影浑无頼，
为我中分亦可怜。
微风送雨江南去，
凉月衔云海上来。
暑气顿除秋暗入，
忽疑浮汉弄昭回。
夜泪闇销明月幌，
春肠遥断牡丹庭。
人间此病治无药，
唯有楞伽四卷经。
一枕清风梦绿萝，
人间随处是南柯。
也知睡足当归去，
不奈溪山留客何。
公暇常来此处游，
碧波苍巘解相留。
翩然又向城中去，
回顾溪山只自羞。
六国区区共事秦，
疲于奔命尚难亲。
如何杀尽半天下，
岂是关东没一人。
药有一君元长厚，
病教五鬼逞狂阳。
公诗可但能除疟，
万疴都如律令忙。
转辘辘时难近傍，
立停停处绝承当。
硙磨碓擣从来事，
磕破浑仑总不妨。
气禀中央色自庄，
丹心展尽只输香。
自知不结和羹实，
合作山家澹泊装。
朵云朝起北山阴，
暮入西岗散莫寻。
谁谓植根元不动，
自从归后出无心。
秤头蝇坐便欹倾，
万世权衡照不平。
斤两锱铢见端的，
终归输我定盘星。
鄱阳灯火类残星，
风雨那堪更满城。
为郡何如在家好，
长檠不似短檠明。
蓦口一桡玄路绝，
药山之道始流传。
离钩三寸无消息，
觉海方乘般若船。
似篾身材无事瘦，
如丝肠肚怎禁愁。
鸣窗更听芭蕉雨，
一叶中藏万斛愁。
山月初明草树凉，
客情无奈宿巖房。
春风不肯年年歇，
杜宇亡家怨亦长。
四岸俱无只有天，
烟樯如雨落鸥前。
不知笠泽翁何许，
波上清风一万年。
虫腹怀胎号产魔，
落胎全仗水虾婆。
切须养办心休急，
鬭者之时败者多。
宣华无树着啼莺，
惟有摩诃春水生。
故老能言当日事，
直将宫锦裹宫城。
红杏枝枝娇似染，
绿杨处处密成围。
苦无颜色相追逐，
自趁东风作雪飞。
偶閒如到女娲天，
深入何殊葛稚川。
何必东山随谢守，
尽游终日恣陶然。
上灵睠命膺会昌，
盛德殷荐叶辰良。
景福降兮圣德远，
玄化穆兮天历长。
柳家汀洲孟冬月，
云寒水清荻花发。
一枝持赠朝天人，
愿比蓬莱殿前雪。
湖上看花意欲迷，
年年花谢忆花时。
如今一见冯生画，
早晚看花更不疑。
林底常怀老药山，
皮肤脱尽万机闲。
披云月下时长啸，
千古风流满世间。
百里江天指顾中，
大夫真有古人风。
似闻斋馆成功久，
应许馀材入泮宫。
一朵妖红翠欲流，
春光回照雪霜羞。
化工只欲呈新巧，
不放闲花得少休。
二年鞭弭侍君轩，
立仗从来愧不言。
乞得閒官九仙隠，
身谋优稳荷明恩。
夥涉矜豪欣据陈，
力崇司过督羣臣。
欲将燕雀轻天下，
自使侯王不复亲。
夫容布叶乱田田，
尚忆前年对二贤。
今度观亭人独立，
一江风月意谁传。
玄珠结魄一时冲，
送入琼楼最上宫。
恰似蟾光能出没，
自然轻举入云中。
老怀忽忽如中酒，
短发萧萧不受簪。
四壁应闻长叹息，
何人知我此时心。
山静鶑啼春事深，
意行到处若为情。
休言柳絮全轻薄，
半是东风不老成。
腊残春到无多日，
留得清芬伴颂椒。
却放东风吹冻裂，
遣渠堤柳又新条。
衣裾兰茝有馀清，
风骨冰霜照眼明。
欲共阿戎谈绝倒，
亦憎暮雨滴堦声。
革履如今远帝庐，
眼前忧念总区区。
黄钟一气元来在，
安得先生起亚夫。
闻道居家近橘坡，
青黄遥想问疎篱。
可能乞我数包否，
仍寄韦郎七字诗。
不寒不暖风色好，
似醉似眠春意深。
嫩绿深红无一点，
柳情花思自盈襟。
琴虽古意元无取，
诗近虗名亦懒吟。
不是将心就无事，
都缘无事可关心。
盆池本不种青萍，
春杪无根也自生。
人道一宵生九叶，
不知谁数得分明。
了身如幻向谁言，
运水搬柴化有缘。
忽遇浴堂人指水，
轻清妙触转光鲜。
我有敝庐在何许，
南紫阳山北黄山。
烟耕雨钓付儿辈，
一榻高枕松声间。
尚谓乡邦离有合，
忍闻丘垄夜无晨。
夕阳古道曾经别，
肠断西风泪满巾。
朝来写得故人书，
双鲤难寻鴈亦无。
付与离堆江水去，
解从郫县到成都。
窗外小山重叠好，
阴阴松竹翠排簷。
老人嘉我幽寻意，
深炷炉香为捲帘。
潮随春涨雪千寻，
南越山藏暗浪深。
欲识钱塘两回汛，
便如万国奉君心。
道傍举首揖髯陈，
领得秋塘句法新。
归饭客楼随取别，
隔桥相见两诗人。
簷花厌浥细如尘，
渡口舟横不见人。
独喜霜蕤清照坐，
旅怀虽恶未孤春。
堤边树子最无情，
恰则春归第一程。
舞向南风浑不住，
叶间羞损旧啼鶑。
白汗交肤不可衫，
濯缨空羡水如蓝。
林泉学道平生志，
末路嗟谁与指南。
春风着物本无殊，
姑射偏成玉雪肤。
独笑浮花媚凡目，
水邉疏影不胜孤。
贝母阶前蔓百寻，
双桐盘绕叶森森。
刚强顾我蹉跎甚，
时欲低柔警寸心。
鹑觚西北地鳞鳞，
此处当年起战尘。
见说如今沟垅下，
断锋残镞属耕民。
江庐已别游河侣，
商洛休陪谒汉宝。
独立南山千嶂里，
长将万寿祝巖宸。
一封书寄数行啼，
莫动哀吟易惨凄。
古往今来只如此，
几多红粉委黄泥。
灞岸晴来送别频，
相偎相倚不胜春。
自家飞絮犹无定，
争解垂丝绊路人。
草色青青有底忙，
空斋愁坐日偏长。
一春不作看花梦，
满地苔痕煮药香。
蜡屐登山访草亭，
前山未放十分青。
清明此去无多日，
不信老天长晦冥。
千秋万古梅花树，
直到咸平始受知。
若道此图真此老，
何人觌面敢题诗。
为米徒劳束带难，
当时彭泽便休官。
高情曾赋归来句，
尽入名园扁署看。
高花落落照轩明，
沼水涓涓遶砌声。
静里闻香醒倦思，
雨中无事见閒情。
柳放金丝搭矮槐，
御沟清影见楼台。
落花流出宫城去，
不似武陵容客来。
文正风流尚典刑，
桐江画㦸见诗人。
丹青难写真潇洒，
圆峤方壶此逼真。
有时幽鸟百般啼，
无数阶头萱草齐。
第一怕听泥滑滑，
再三莫放雨凄凄。
谗口安能作祸基，
吾曹兴废岂无时。
向来何事令公怒，
问着渠侬自不知。
杖锡池边六月寒，
一泓泉鑑潄瑯玕。
直疑夜半天风起，
吹落仙人沆瀣盘。
兜罗绵手指天地，
绀目重瞳顾四维。
七步周行浑属我，
一生卖弄小孩儿。
务学脩身要及时，
竞辰须念隙驹驰。
清宵白日供游荡，
愁杀堂前老古锥。
夕阳孤倚立溪头，
三两渔舟遡碧流。
惊起一行新宿雁，
斜飞又过别汀洲。
晚风来候过淮舟，
闲上南徐多景楼。
落日寒城伴荒草，
江南人指是瓜洲。
破碎江山不足论，
何时重到渭南村。
一声长啸东风里，
多少未归人断魂。
幽篁脱箨绿参差，
雨过微风拂面宜。
浴罢晚粧慵不御，
却亲笔砚赋新诗。
一年为客厌西东，
白髪生来百事慵。
道路莫惊行李薄，
初无盛意学终童。
利门名路两何凭，
百岁风前短焰灯。
只恐为僧僧不了，
为僧心了总输僧。
定是司花怯晓寒，
花枝围处密萦蟠。
草针柳线藏真巧，
莫作寻常倚市看。
筑坛拜将一军惊，
初识淮阴胯下生。
能读父书成底事，
可怜世上逐虚名。
粤山深历备辞劳，
虽有故人谁赠袍。
归卧茅斋且休歇，
竹风山雨两萧骚。
乡国鸡头卖早秋，
绿荷红缕最风流。
建安城里西风冷，
白枣堆盘看却愁。
小轩与竹事还往，
庭下寂寂无客尘。
开书读对圣贤语，
一亩清风为主人。
芭蕉叶密柿阴浓，
散发西窗到晚钟。
霹雳一声三尺水，
旱天方信有真龙。
来往篙师夜唱歌，
动人离思恼人多。
就船欲作东皈梦，
无奈溪山月色何。
枕中鸿宝谩纷如，
尺素题诗已月馀。
何物弥明儿女语，
刚云不解世间书。
贮雪成酥饤玉盘，
劝郎抄取一匙餐。
金针指冷愁花冻，
侍婢添香却夜寒。
天边崧少远微茫，
犹想霓旌驻水旁。
逸态瑰姿何处在，
尚应遗恨寄君王。
山中常压早梅开，
不待暄风暖景催。
似与东君书造化，
笔头春色最先来。
住山做得淡生涯，
泉有金沙与白沙。
自课小童城市去，
归来煮饭又煎茶。
草为床坐瓦为杯，
爱着幽香未拟回。
醉到花残呼马去，
姚黄魏紫莫相猜。
涧水桃花路易迷，
不同人世下成蹊。
自从重入山中去，
烟雨深深锁旧溪。
二十馀年用意猜，
几番曾把此心灰。
而今潦倒逢知己，
李白元来是秀才。
急下柴车踏晚晴，
青鞋步步有沙声。
忽逢野沼无人处，
两鸭浮沉最眼明。
御府书踪字字奇，
散教宫女倣来时。
研精笔法难停稳，
并恨羲之与献之。
众真霞珮上三天，
谁见回飚□驾旋。
洞府后门人不信，
片云鹤鹤是归仙。
丘嫂羹存先戛釜，
山僧斋竟始鸣钟。
孰知造物独怜我，
一日未尝无夕舂。
花颔红騣一何偏，
绿槐香陌欲朝天。
仍嫌众里娇行疾，
傍𩍐深藏白玉鞭。
城外春风吹酒旗，
行人挥袂日西时。
长安陌上无穷树，
唯有垂杨管别离。
吾友今生不可逢，
风流空想旧仪容。
朝来马上频回首，
惆怅他人似蔡邕。
鱼苗客子去成羣，
野笑狂歌慢慢行。
三十里头齐顿住，
闻官早过吉州城。
正始颓波万丈深，
卧冰泣竹尽漂沉。
尚馀泪染无枝树，
撑拄乾坤直到今。
荷张万盖迎仙舰，
葵卷千旗拥将坛。
顾我从来嗤羽化，
饱看仍不负空餐。
得诗得雨百忧宽，
散发林间久不冠。
读尽名章转搔首，
静看簷溜落惊湍。
华亭霁色满今朝，
云里樯竿去转遥。
莫怪山前深复浅，
清淮一日两回潮。
投胎夺舍及移居，
旧住名为四果徒。
若解降龙并伏虎，
真金起屋几时枯。
久不相逢喜合簪，
相从未久又分襟。
扁舟自逐便风去，
却恨无情江水深。
吐纳谁能较故新，
更须大药锻金银。
有诗传世书传子，
自是人间不死人。
倚门稚子灶头妻，
有米无钱相对啼。
为把青蚨济艰苦，
莫教穷谷有饥黎。
鸣鸠隔屋报新晴，
小阁幽窗分外明。
怪底女僮来涤砚，
无人知是和诗成。
别来交友问如何，
松已成林屈指多。
且喜断金人尚健，
一能清爽一平和。
不起一念须弥山，
特立当头着眼看。
拈一缕丝轻绊倒，
家家门底路长安。
一笼金线拂弯桥，
几被儿童损细腰。
无奈灵和标格在，
春来依旧褭长条。
敲开野店旋吹灯，
旧酒重温醆易冰。
十五年来随分过，
任人呼作在家僧。
德不孤兮必有邻，
四明留住是因循。
如今高步钱塘境，
只许灵山箇老人。
寒色苍苍老栢风，
石苔清滑露光融。
半夜四山钟磬尽，
水精宫殿月玲珑。
白云深处路难通，
拟问踪由已涉功。
挂角羚羊无影迹，
从容还落正偏中。
支离矮屋护松阴，
半刻清閒直万金。
蟋蟀叫回秋梦薄，
一方凉月道人心。
同年同月又同时，
邂逅僧房把酒巵。
五十年来未相识，
邻州两舍贺生儿。
宣室崔嵬冠未央，
殿帷深掩上书囊。
贾生始得虚前席，
董偃寻闻献寿觞。
寒耿稀星照碧霄，
月楼吹角夜江遥。
五更人起烟霜静，
一曲残声遍落潮。
庐陵米价忽相酬，
巨宋山河四百州。
青草渡头韩干马，
绿杨阴里戴嵩牛。
云昏水暖草萋萋，
空谷无人独杖藜。
却忆西江石楼老，
送春花下子规啼。
少陵不赋海棠诗，
留得风流相国词。
闻种锦窠三百本，
春风才起蜀人思。
一双白鹤骑焉往，
十万青蚨散即休。
吟透何郎早春句，
输他占射得扬州。
泰常嵩岱拱神州，
玉帛闲来四十秋。
却到朱明回北首，
忧时泪作九江流。
自闭长门经几秋，
罗衣湿尽泪还流。
一种蛾眉明月夜，
南宫歌管北宫愁。
老莱有妇怀高义，
不厌夫家苜蓿盘。
收得千金不龟药，
短裙漂絖暮江寒。
石磴巍峩捉膝行，
行时不觉看时惊。
纵教良匠描难就，
自是天工造化成。
曾愁香结破颜迟，
今见妖红委地时。
若是有情争不哭，
夜来风雨葬西施。
日落沙头山已昏，
饥乌投暝下前村。
谁云野客无多事，
步出林间自掩门。
手撚蔷薇一凭栏，
一年春事欲题难。
惊鸿掠尽碧云去，
雨匝苹洲生暮寒。
少人行处路方佳，
半着僧鞋半草鞋。
直到全无马粪处，
山僮竹箒扫松钗。
玄质团团玉不如，
翠钿小切试昆吾。
文园病酒文君老，
盍荐芳甘瀹道腴。
静观万物各随缘，
天亦何心付自然。
鸜鹆不材鹦鹉贵，
岂知鸜鹆得天年。
吾疑子亦惯乘机，
乃枉华轩扣竹扉。
不是梅花不相外，
囊犹未瘿若为归。
簷前蔽日多高树，
竹下添池有小渠。
山客野僧归去后，
晚凉移案独临书。
魏驮山前一朵花，
岭西更有几千家。
石斑鱼鲊香冲鼻，
浅水沙田饭遶牙。
蜂儿园里香尘细，
燕子楼中宝瑟斜。
惟有天知太平事，
乞倾东海洗胡沙。
君王博学古无如，
羲献奇踪购得初。
裁处万机无一事，
睿思深殿自临书。
久从昭代乞残骸，
荷锸随行偶未薶。
四壁尽空君勿怪，
才留一物即关怀。
御沟梅柳寒犹噤，
芳草池塘暖尚微。
玉色怡融何事喜，
一年苔绿遍圜扉。
一任孤舟正又斜，
乾坤何路指生涯。
抛岁月，卧烟霞，
在处江山便是家。
铺心无下亦无高，
一等无心次第浇。
便是口吞三世佛，
沾他涓滴也难消。
水冻横桥雪满池，
新排石笋绕巴篱。
县门斜掩无人吏，
看画双飞白鹭鸶。
四方景好无如洛，
一岁花奇莫若春。
景好花奇精妙处，
又能分付与闲人。
着衫脱袴两浮休，
切莫随渠认路头。
三尺蒲牢关底事，
寻声接响大悠悠。
昔岁相知别有情，
几回磨拭始将行。
如今老去愁无限，
抱向闲窗却怕明。
七尺青竿一丈丝，
菰蒲叶里逐风吹。
几回举手抛芳饵，
惊起沙滩水鸭儿。
寝殿门前晓色开，
红泥药树间花栽。
君王未起翠帘捲，
又发宫人上直来。
得酒相逢笑绝缨，
而今双鬓不全青。
蓬莱尚说三四浅，
何况方平与蔡经。
平时漫诧跳梁去，
末势宁逃死弃如。
但遣鲸鲵绝吞噬，
茫洋春泽尽嘉鱼。
花飞片片上衣襟，
拾得飞花寘柳阴。
莫遣便随流水去，
东君应有惜花心。
舞翻绿羽双垂带，
酒引红鳞半晕腮。
却是月娥憎独步，
故教瑞叶一时开。
岂要共出一只手，
只教唤着沙弥来。
铁铛无脚又无耳，
墙下春深荠叶开。
一树春风万万枝，
嫩于金色软于丝。
永丰西角荒园里，
尽日无人属阿谁。
玉貌元期汉帝招，
谁知西嫁怨天骄。
至今青冢愁云起，
疑是佳人恨未销。
催花径里日千回，
祗恐催开落又催。
老性只宜风雨后，
绿阴青子款相陪。
静中自足胜炎蒸，
入眼兼无俗物憎。
何处机心惊白鸟，
谁人怒剑逐青蝇。
年少诗狂不自禁，
那堪客里听孤砧。
窗寒夜半月初上，
酒尽欲眠愁更深。
千官移仗拱端门，
一日鸡竿万里春。
汤网本疏民自格，
要知家法在深仁。
四海秋风吹战尘，
有来濯足到溪滨。
天荒地老人间世，
醉把流觞一笑春。
镜里形容水底天，
定将何物喻真禅。
心安便是毗卢界，
尽日添香伴兀然。
闲与芦花立水边，
归心客思两茫然。
夕阳收尽天风急，
一树寒鸦落野田。
地居天上接空居，
万象森罗遍八区。
功用不知谁主宰，
绛霞丹雾閟清都。
日暖风簷翻乳燕，
晓寒露柳啭流莺。
荒园日日东风里，
吹尽閒花香草生。
柳行摇落参差际，
鴈字虚无灭没中。
醉面红来因卯酒，
征衣脆去为霜风。
宋朝一统旧江山，
南北中分已百年。
壮士不须夸此颂，
健提椽笔上燕然。
妙舌寒山一居士，
浄居金粟几如来。
玄关无键直须透，
不得春风花不开。
不作文饶将相官，
野人亦罣党人间。
筹边措国俱无用，
空对平泉草木闲。
有子才如汗血驹，
新门高大可容车。
故应袖手藏深渺，
怜我冰霜涉畏途。
一巖洞空挂云山，
巧印穹苍半璧环。
只为广寒宫殿远，
故留阙月在人间。
记得黄梅与我时，
忽然天气报君知。
逆行顺化无交涉，
撒手毗卢顶上归。
夹道千花护䌽云，
三郎马上不胜情。
谁知绣幰深深许，
中有渔阳百万兵。
一盂麦饭掩柴关，
坐久不堪腰脚顽。
拖得瘦藤闲信步，
小桥东北望螺山。
禁烟佳节同游此，
正值酴醿夹岸香。
缅首十年前往事，
强吟风景乱愁肠。
一池荷盖绿阴凉，
数朶红蕖浥露香。
最是画桥林薄外，
满湖烟景淡斜阳。
不到垂虹十四秋，
聊倾巵酒酹沙鸥。
蹄涔一勺閒风月，
老眼关河万国愁。
团团样学天边月，
汨汨声回地底泉。
剩贮黄金还屋税，
此功宁止见山钱。
风露萧萧月欲沈，
方池水静影横参。
何人睡觉来陪我，
更取金荷潋灔斟。
一日踏春一百回，
朝朝没脚走芳埃。
饥童饿马埽花餵，
向晚饮溪三两杯。
崦里桃花逢女冠，
林间杏叶落仙坛。
老人方授上清箓，
夜听步虚山月寒。
振振皇族盛豪雄，
籍庆天支自不同。
宗学宏开崇教养，
已多歆向出深宫。
终日飞霙下远空，
冷回帘幕怯东风。
瑞香满槛深遮映，
怕损亭亭紫锦笼。
天边心胆架头身，
欲拟飞腾未有因。
万里碧霄终一去，
不知谁是解绦人。
绿衣黄里水苍笄，
朝暮凌波步武齐。
一种清高乐泉石，
移根不肯污涂泥。
微吟朗咏足风骚，
切莫危言试怒涛。
云本无心泉自洁，
不因作意立名高。
老懒开编早欠伸，
强搔短发照青荧。
齑盐二十年前梦，
尚想长廊撼夜铃。
天风吹月入栏干，
乌鹊无声子夜阑。
织女明星来枕上，
了知身不在人间。
疾燄过风第二头，
不堪惆怅只堪愁。
一声振鬣长鸣后，
万马皆瘖一战收。
醉里青春挽不留，
眼前戈甲几时休。
溪边雨细花吹尽，
陇上风寒麦又秋。
品出陶家花品外，
名存吴地药名中。
若将泛入重阳酒，
不用分香摘两丛。
黄尘茫茫行野马，
白发混混争蜗牛。
老心如水夜声寂，
明月不减山间秋。
细草铺茵绿满堤，
燕飞晴日正迟迟。
寻芳陌上花如锦，
折得东风第一枝。
富贵功名不足夸，
肯将一第博荣华。
春分正欲均天下，
何必长安看尽花。
髀肉丰腴鬓发疎，
将军健饭待何如。
七禽不了中原事，
羞读君王问劳书。
残鬓萧萧不满梳，
秋风椎髻立庭除。
日明照见崚嶒影，
自是山僧不是予。
白马湖光绿染衣，
兰舟溶漾䌽鸳飞。
闲愁不到秋风后，
听唱蛮歌月下归。
出镇雄藩势已危，
拥兵乘衅袭京师。
谁知一代生灵主，
元是雕青郭雀儿。
门横金锁悄无人，
落日秋声渭水滨。
红叶下山寒寂寂，
湿云如梦雨如尘。
多处添些已是讹，
少处减些还是诳。
几多着眼看机轮，
谁知不在机轮上。
时人近日多轻士，
造物从来亦忌名。
只有青山无世态，
与君一见若平生。
袜罗尘冷不胜嚬，
更向东风占尽春。
三十六湾明月下，
女冠逢着谪仙人。
已着风帆似马奔，
雪花无数入船门。
诗穷到处无医治，
愁绝湘江浸楚魂。
玉炉三转见黄芽，
火里红莲解发花。
人在绛宫贪夜月，
一杯美酒饵丹砂。
当年曾忝从官班，
再拜天颜咫尺间。
今历千山嫌未稳，
芒鞋明日又登山。
石梁溪上鸳鸯树，
昔年樵斧摧为薪。
诗翁赋诗慰不遇，
险语至今惊鬼神。
丹府金童善主家，
百神听命静无譁。
从今何必餐松柏，
但吸日精吐月华。
冷泉浅浊使人愁，
开板黄波去不休。
岸侧细泉穿乱石，
始知别是一清流。
文如翻水艳天葩，
始信才猷属故家。
为爱新吟贪咀嚼，
霜髭撚断日西斜。
柝声默报早朝回，
满院春风绣户开。
怪得无人理丝竹，
绿阴深处摘青梅。
道人卓锡使泉飞，
一派清甘满石陂。
谁识灌溪真境界，
也知只见沤麻池。
行见山横坐见纵，
山随意好日无穷。
朝来爽气谁能会，
浑在先生隠几中。
牡丹一朵值千金，
将谓从来色最深。
今日满栏开似雪，
一生辜负看花心。
折杨柳，灞桥西，
去日同君上柳堤。
闻道将军得天马，
归时芳草正萋萋。
曩岁阻风京口日，
今离象浦复徘徊。
姓江名静人何许，
昨日依然入梦来。
雨恨花愁同此冤，
啼时闻处正春繁。
千声万血谁哀尔，
争得如花笑不言。
跨牛待得夕阳回，
在处诸嫲笑口开。
已借蜡钱输麦税，
免教缉捕闯门来。
纷纷俗物久堪憎，
爱子萧萧眉宇清。
莫叹青衫掩事业，
白头卿相死无名。
补落迦山传得种，
阎浮檀水染成花。
光明一室真金色，
复似毗耶长者家。
相伴梅花过一生，
月香水影是肝肠。
如今梅坏先生死，
屋外春风吹夕阳。
睡乡天地肃秋风，
日日欣随宰我踪。
靖节有人须命驾，
道途何事不相逢。
河拥秋声客恨新，
谁能出语共轮囷。
信知五采生丹穴，
不许文章属外人。
婥约精神解语花，
娥娥不受点云遮。
相看醉后还能醒，
驱遣睡魔那用茶。
红塔寺前千顷稻，
青山门外百家村。
年丰米贱无公事，
不惜时来倒一樽。
染晴波色重于蓝，
烟坞人家屋两三。
明月在山天在水，
后回休睡泊溪南。
羌管戎歌亦鬭新，
长官家势洛阳人。
相逢且觅山花好，
莫话铜驼金谷春。
科笋如刳佛面皮，
科灯如点佛膏脂。
重科叠科何时了，
奉劝诸官发大悲。
万竹稍头云气生，
四风吹雨又吹晴。
题诗未了下山去，
一路吟声杂水声。
宝剑韬藏久未伸，
天生南浦一文人。
好将玉匣呈巖电，
洗出寒光万丈新。
纯衣黄冕历星辰，
白马彤车一百春。
莫道茅茨无复见，
古今时有致尧人。
雪后溪山分外清，
东风日丽转新晴。
水波隠隠游鱼影，
木叶丛丛啼鸟声。
缓行聊复倩人扶，
炯炯精神两碧矑。
落笔语言清透骨，
恐公胸次有冰壶。
眼如鼻孔口如槌，
业识忙忙唤不回。
南浦西山耕未遍，
披毛戴角又重来。
竹外麦烟愁漠漠，
短翅啼禽飞魄魄。
此时忆着千里人，
独坐支颐看花落。
越国云溪秀发时，
蒋京词赋谢麟诗。
后来若要知优劣，
学圃无过老圃知。
笋舆行处及春回，
石里横斜亦见梅。
路细山长愁欲绝，
可怜一笑向人开。
径与三茅借一峰，
自携周易听松风。
隠居本为逃名计，
结入头衔却不中。
黄昏封印点刑徒，
愧负荆山入座隅。
却羨卞和双刖足，
一生无复没阶趋。
别后山光寒更绿，
秋深酒美色仍清。
绕亭黄菊同君种，
独对残芳醉不成。
汉阁重来鬓已苍，
故交强半上鹓行。
鸣鞭送与黄封酒，
似唤幽人入醉乡。
不有风流贺季真，
更谁能识谪仙人。
金龟换酒今何在，
相对画图如有神。
广陵琴与山阳笛，
哀怨千年尚未平。
正始诸贤零落尽，
山王去作晋公卿。
终日思归今日归，
着鞭鞭马尚嫌迟。
曲台殿里官虽冷，
须胜天涯海角时。
吾翁当日手亲栽，
今见芳英几度开。
把酒未能娱一醉，
冲寒犯雪日须来。
早起难胜上水寒，
为君还复念湖滩。
泥滑蹇馿难跨去，
七言聊遣问平安。
丘壑胸中自广居，
数椽茅屋小蜗庐。
门罗莫谩惊乌鹊，
户外曾来长者车。
暮春河水暖春晖，
浴罢悠悠自坐矶。
弄柳乘风兴未尽，
高歌一曲日西归。
名园易主似行邮，
美竹高松景自幽。
谁信本来天地物，
长为已有固无由。
白璧明玑每堕前，
续貂辄复耸双肩。
一从归作漳滨卧，
不寄诗筒恰五年。
谁知我是太平仙，
歌罢浮云笑暮烟。
更倚玉楼吟乐府，
断虹消尽月明天。
浅绿深红映夕岚，
子规声在虎溪南。
明朝尘土又归去，
长忆来时三月三。
待制诗章雕玉雪，
郎中笔阵布云霞。
独于妙蹟留遗恨，
涧石嵯峨叠藓花。
谢家青妓邃重关，
谁省春风见玉颜。
闻道䌽鸾三十六，
一双双对碧池莲。
每对春风竞吐芳，
胭脂颜色更浓粧。
含羞自是不言者，
从此成蹊入醉乡。
虞舜南巡去不归，
二妃相誓死江湄。
空留万古香魂在，
结作双葩合一枝。
酒兴森然不可回，
重阳未到菊先开。
一双鱍剌明吾眼，
催唤厨人斫鲙来。
莫言雨后长蓬蒿，
恍惚溪边见小桃。
待得数朝开烂漫，
更须防避晚风号。
偃月堂成竟斲棺，
延真人只葬衣冠。
浮云眼见成骑虎，
不似抽身稳跨鸾。
长安别日春风早，
岭外今来白露秋。
莫道淮南悲木叶，
不闻摇落更堪愁。
罗襦襟解烛灭后，
喝雉喝卢人散时。
愿君莫忘点轩老，
少小先蒙国士知。
绛阙清都何时到，
沧海桑田谁与怜。
三十六天归路稳，
撚花对酒一凝然。
竹客源头逆旅间，
道人同此听潺湲。
小窗夜半闻风竹，
梦着征袍绕故山。
翠栏清浅柳如帷，
帷外烟光远可窥。
夜榻晚窗谁是伴，
暑风秋月最相宜。
得酒休论饮得仙，
醉中遗物为神全。
世閒反复无穷事，
吏部难忘抱甕眠。
沈家园里花如锦，
半是当年识放翁。
也信美人终作土，
不堪幽梦太匆匆。
莫怪先生身上贫，
眼看外物似浮云。
房中除却琴棋后，
更有门前鹤一羣。
海光潋灔月团圎，
一颗明珠落玉盘。
鸥鹭不知何处宿，
白头閒坐把鱼竿。
莽莽屯云接四溟，
直疑天漏地维倾。
此生觊望尽灰冷，
但愿耳边无雨声。
未离兜率降王宫，
便就刀山入镬汤。
等闲擒下白拈贼，
满眼俱为败露赃。
龙舟东下事成空，
蔓草萋萋满故宫。
亡国亡家为颜色，
露桃犹自恨春风。
闻道山家门镇开，
独驱瘦马出尘埃。
白云明月先无约，
何事今宵亦此来。
觌面相呈是此时，
了无犹豫与狐疑。
南山云起北山雨，
爵跃掉头吾弗知。
海上蟠桃手自栽，
红尘一堕隔蓬莱。
风帆弱水无由到，
乞我当年渡海杯。
昭阳雨过笼斜日，
长信风来扫落花。
无限春情与春恨，
几条分在后妃家。
满川秀色野阴疏，
知有儒仙隔水庐。
借我玉函河上语，
只看尺许定何如。
非竹非丝响裂空，
高歌三唱出渔篷。
清谿激越犹如许，
想见湘波欵乃中。
万石躬行不读书，
公孙张禹号名儒。
诗书何罪工发冢，
自是诸生爱颔珠。
心事芬芬流品胜，
一生清友是梅臞。
可怜介甫交游尽，
岁晚锺山进二俞。
丹阳郭里送行舟，
一别心知两地秋。
日晚江南望江北，
寒鸦飞尽水悠悠。
夺下生机不作声，
耳聋眼瞎妙明生。
随流只欲传心印，
岂是缘情粥饭僧。
云溶溶，风习习，
桃花露点臙脂湿。
青春归尽人未归，
原武冈头时独立。
看经转佛稻场边，
一迳松杉密似烟。
见说老僧浑不出，
送人只到寺门前。
香醅新拨一尊浓，
准拟君来笑语同。
缘底留连过初约，
凭栏日日望归蓬。
娄罗须要逞聪明，
金榜何曾得挂名。
捋下幞头归去好，
莫骑驴子傍人门。
照烛灵源理甚长，
直须清浄有馨香。
俱含万像人难见，
鬰鬰黄花翠竹光。
急水滩头把钓竿，
洪波汹湧暮江寒。
锦鳞也解随钩上，
一吸沧溟彻底干。
学求入处须师授，
此外难为尽靠师。
但向行时无息处，
进前曲折自能知。
长记藜牀发问初，
翩翩出语自无馀。
斯翁胸腹平如水，
不在尘埃数卷书。
处世从教眼似眉，
自然心地绝支离。
翻身更透龙门浪，
头角峥嵘宇宙低。
风紧云高雪尚悭，
建州城北倚阑干。
林梢淡日红如线，
应为梅花煖晚寒。
江口千家带楚云，
江花乱点雪纷纷。
春风落日谁相见，
青翰舟中有鄂君。
朝游北海暮瀛洲，
仙珮何年到此游。
安得相从问丹诀，
春风同醉岳阳楼。
十六寒金犀作槌，
旧人谩说马仙期。
荷间纵有蕤宾铁，
唤取廉郊始得知。
梅花欲动梦魂狂，
橙子闲搓指爪香。
莫怪草堂清到骨，
一梳残月伴新霜。
柳间坐锻嵇叔夜，
过眼馀子何人哉。
卿亦安用识我辈，
所见所闻无去来。
新月弯弯挂碧空，
嫔嫱争拜望圆穹。
倚阑长是踌躇久，
应想姮娥在桂宫。
摘来鹤顶珠犹湿，
点出龙睛泪未干。
若使太真知此味，
荔支应不到长安。
门前梅柳烂春辉，
闭妾深闺绣舞衣。
双燕不知肠欲断，
衔泥故故傍人飞。
凤山高兮上有枫，
青女染叶猩血红。
莫辞老红嫁西风，
一夜憔悴成秃翁。
绵里裹刀难近傍，
饭中有药出闽乡。
至今怕饮山中水，
我昔曾遭蛊毒伤。
天柱峰头拨晓云，
灵芽一寸得先春。
紫芹绿笋方知贵，
雷发鎗旗未足珍。
远书归梦两悠悠，
只有空牀敌素秋。
堦下青苔与红树，
雨中寥落月中愁。
半开何惜恣追游，
最怕风飘万点愁。
倘是仙山有真籍，
待凭方士更迟留。
苍云千亩荫平寛，
露叶风枝绕舍寒。
莫遣先生赋归去，
且令小吏报平安。
漠南春色到滹沱，
碧柳青青塞马多。
万里关山今不闭，
汉家频许郅支和。
空诗羞涩送君行，
老病难堪叙别情。
天假吾年未填壑，
它时犹及问归程。
一段风流出自然，
中和气候嫩凉天。
百年心事无人会，
付与茅亭伴吕仙。
乡来王谢不传衣，
只有乌衣乌鹊知。
无限去思无处系，
断魂长是燕归时。
九重夙夜畏天威，
何事晴明一夕非。
不放明堂大朝贺，
尽抛坊乐独行归。
今日钵囊南去人，
当时雕句作新春。
更知自昔相逢意，
定是他生骨肉亲。
湘南湘北三十里，
六月七月再经过。
紫荆花开白酒贱，
柰此湘中风月何。
有山有水登临地，
无病无愁啸傲身。
世念秋毫除未尽，
麴生应恨白头新。
一春游揽足诗歌，
寄与南阳语思多。
若忆钱塘曾到处，
西湖仍是旧烟波。
霜月明明雪复残，
孤舟夜泊使君滩。
一声钟出远山里，
暗想雪窗僧起寒。
步尽千山与万山，
白云步处叩禅关。
晓猿夜鹤应相笑，
笑问劳生几度闲。
惟有陈园接府城，
池塘花竹可娱情。
虽然不及芙蓉萼，
犹得河桥史舘名。
爱君白发无覊束，
命驾常为千里游。
一夜春江又回棹，
当时风雨满汀洲。
郑子将行罢使臣，
囊无一物献尊亲。
江山路远羇离日，
裘马谁为感激人。
白首思归归不得，
空山闻鴈鴈声哀。
高城落日望西北，
又见秋风逐水来。
山寒雨点半成雪，
石冷泉流旋作冰。
坐至夜分眠不得，
荧然欲灭案头灯。
神仙醉歌天上曲，
暖春肯念人间欲。
谩将郊岛继韩豪，
五出那配天葩六。
梦里分明入汉宫，
觉来灯背锦屏空。
紫台月落关山晓，
肠断君恩信画工。
一树衰残委泥土，
双枝荣耀植天庭。
定知玄象今春后，
柳宿光中添两星。
寻仙何必三山上，
但使神存九窍清。
炼得绵绵元气定，
自然不食亦长生。
正觉山前失眼睛，
是凡是圣尽生盲。
至今夜夜明星现，
谁肯向伊行处行。
万物能鸣为不平，
世间歌哭两营营。
君知此物心何欲，
自信天机自有声。
响屧廊空王气销，
五湖烟雨送归桡。
鸱夷出自吴宫里，
却载沉胥起怒潮。
才到松陵即是家，
休论恬淡与荣华。
古来颜跖俱尘土，
自有时贤定等差。
云南之阴大江东，
二水奔腾如海冲。
谁能具此壮观眼，
南定楼中今卧龙。
天上佳人云缕衣，
暗传春恨入新诗。
楼头玉笛关情绪，
不念残香结子时。
雾豹平时岂一班，
定将清对领威颜。
东南民病知多少，
莫把皇华误出关。
对牀风雨话辛酸，
客枕凄凉寐不安。
须信在家贫亦乐，
征衫赢得带围宽。
邂逅相逢瘴海头，
白云黄菊漫迟留。
他年江浙能寻我，
多在芦花拟钓舟。
我将清庙周诗颂，
泰畤汾阴汉史书。
献赋可无徐穆伯，
贡谀何取马相如。
纵横世路久无猜，
布劫争先岂系怀。
与我一枰撩万绪，
操戈信是逐生来。
古人长抱济人心，
道上栽松直到今。
今日若能增种植，
会看百世长青阴。
晨朝马匹涉﨑岖，
映水梅花尚一株。
旬日山川歴千里，
江南雪蘂己全无。
姑苏台上乌栖时，
吴王宫里醉西施。
吴歌楚舞欢未毕，
青山犹衔半边日。
笑拂孤芳旋汲泉，
忽如身堕晓霜天。
一生寒瘦知何用，
只得清名垂万年。
明知安分即忘归，
故倚春风看落晖。
叔度汪汪波万顷，
未应如我苦怀归。
荦确奔流泻玉虹，
凛然云干拟蟠空。
红尘车马稠如织，
梦入苍烟万壑风。
老来弓剑喜离身，
说着沙场更怆神。
任使将军全得胜，
归时须少去时人。
桃源只在镜湖中，
影落清波十里红。
自别西川海棠后，
初将烂醉荅春风。
两岁春船各一时，
今年船快去年迟。
青山面目何曾改，
清晓看来别样奇。
金陵佳丽不虚传，
浦浦荷花水上仙。
未会与民同乐意，
却于宫里看金莲。
后园三径欲重开，
一曲新从君赐来。
有愧莱公勳业盛，
平生无地起楼台。
空山薇蕨供清斋，
世事悠悠不挂怀。
梅溽得风醒午枕，
竹阴转日上南阶。
北风吹人不可出，
清坐且可与君棋。
明朝投局日未晚，
从此亦复不吟诗。
坐见青天变黑云，
雨来海上似翻盆。
千巖万壑方喷薄，
寂历斜阳已挂门。
水气澄鲜暑气微，
一池菡萏映涟漪。
精神妙处无人见，
只在风清月冷时。
善行者不移双足，
善入者不动双扉。
清秋夜冷波心月，
谁问安禅友亦稀。
四十九盘飞鸟外，
衲衣犹带宕云寒。
豁开湖海烟波眼，
枯木石头在鴈山。
江边龟步亦平平，
淮上龟山耸五兵。
何但八公山草木，
解令王国列金城。
湿侵团扇不能轻，
冷逼孤灯分外明。
蕉叶半黄荷叶碧，
两家秋雨一家声。
残雪堆成山数重，
悬崖幽窦玉玲珑。
如何借得仙人掌，
擎取琼瑶三四峰。
占得乾坤造化炉，
地中沸出巧工夫。
泉犹自作炎凉态，
休说众生垢有无。
梁州一别几清明，
常忆西郊信马行。
桃李成尘总闲事，
梨花杨柳最关情。
自从无始千千劫，
万法本来无一法。
祖师来意我不知，
一夜西风扫黄叶。
觉皇普照黄金宅，
西有峰峦插空碧。
地灵不放幽境开，
都把云萝锁顽石。
山头腊雪未全消，
山下春泉响石桥。
方丈不知深几许，
马行时有冷香飘。
隔岸青松数百株，
柳阴阴处结茅庐。
溪翁有此不知趣，
乞与诗人作退居。
弥天罪犯无门忏，
红烂通身世莫医。
已是四稜俱塌地，
尽教后代乱针锥。
不顾溪山已几年，
再营华构慰人瞻。
欲寻好景归诗思，
更候朝曦与夜蟾。
千秋蜀道一君平，
气象从来不近名。
可惜下帘无一事，
才将老子授诸生。
嘉宾饮兴未阑残，
却倩纤纤奉雪团。
一笑举杯邀月姊，
为渠聊贷广寒寒。
问君心印作何颜，
影现千潭印万山。
夜静画楼吹玉管，
声声相应绝遮栏。
月华雪彩照长川，
一叶扁舟破紫烟。
十二瑶台登赏夜，
清光长似昔时天。
瓦盂脱粟自成歌，
直与箪瓢不较多。
弗恨道人贫似我，
却嫌所乐弗如它。
玉螭阶侧凤池边，
接武严徐愧昔贤。
天骥绝尘方万里，
知君不顾绕朝鞭。
昼夜中分凉燠平，
裁新熨故体轻清。
无端挠乱成多事，
刚种芭蕉作雨声。
西子湖边水正肥，
鸳鸯双浴湿红衣。
蜻蜓立在荷花上，
受用香风不肯飞。
西山相对卧寒斋，
耿耿思君不满怀。
比似持云来寄我，
何如君自作云来。
万里扬鞭到益州，
旌旗小队锦江头。
红船载酒环歌女，
摇荡百花潭水秋。
瘴云消尽日衔山，
风动疏帘眼界寛。
试着胡床临水坐，
要看金塔湧澄澜。
春风𩖼𩖼花正飞，
红霞碧霭笼高低。
越山日暮少林客，
应聼子规深夜啼。
火老金柔暑告残，
乘凉正好望西山。
秋声来处无寻觅，
只作窗前竹叶间。
庐陵米价少知音，
佛法商量古到今。
绣出鸳鸯任人看，
无端却要觅金鍼。
文华要是山川气，
看到眉州四海空。
尊者庵前双石笋，
令人真见两苏公。
乳燕飞飞帘影迟，
不晴不雨晚春时。
开窗纵目消书困，
风送杨花落砚池。
阊阖朝来禁钥开，
传邮跃马度香街。
封章通进言三捷，
从尔威风满国怀。
十二峰头月未央，
天风吹下紫芝香。
我来分得僧清致，
布衲蒲团一草堂。
嫩荷香扑钓鱼亭，
水面文鱼作队行。
宫女齐来池畔看，
傍帘呼唤勿高声。
许大乾坤满世间，
管窥蠡测已为难。
谁将一线通天窍，
输与高人着眼看。
七贤林下共忘机，
更有新诗为发挥。
竹叶一尊添逸兴，
薰风吹散脸红微。
世间万事不如山，
老入山来得嬾閒。
巖日三竿才睡觉，
不知山外有人寰。
山川过雨晓光浮，
初看江南第一州。
路绕匡庐更南去，
悬知是处可忘忧。
须知有慾不为刚，
血气乘之反类狂。
所以孟轲言直养，
要令无助亦无忘。
去年巢穴画梁边，
春暖双双绕槛前。
莫讶主人帘不捲，
恐衔泥土污花砖。
不论南北与东西，
但是春山有子规。
啼到日边啼未了，
何尝劝得二人归。
心地长闲为己物，
年华不住是天时。
当时海上乘槎客，
维楫都无任所之。
拍岸清波扑岸埃，
黑头霜鬓几徘徊。
禾兴门外官杨柳，
又见扁舟上堰来。
青天白日十分晴，
轿上萧萧忽雨声。
却是松梢霜水落，
雨声那得此声清。
寒花璨璨遶东篱，
露洗霜欺未肯萎。
褪却清香谁领略，
北风吹上小梅枝。
一人客路如天远，
一箇归心似箭轻。
彼此征途虽有异，
须知同日到天廷。
鼻祖耳孙同嗜好，
买山世世种梅花。
直从和靖先生户，
割上寒斋处士家。
知止遗荣世所稀，
帆风美满浩然归。
江边闻有梅真宅，
吟对西山不掩扉。
平生事业诗千首，
盖世声名黍一炊。
濩落中间偶成事，
凉凉踽踽欲何为。
月照西窗夜未阑，
起来和墨研池干。
急忙欲写梅花赋，
敲碎溪冰一片寒。
晓上春风第一楂，
豁然披眼尽天涯。
原田极望人稀少，
掩映茅篁数十家。
小住丞厅更一旬，
客魂先入故乡春。
未离鼓角声中梦，
已是谯门外面人。
睍睆飞来载好音，
分明残夏胜春深。
小窗谁作幽人伴，
惟是炉香共绿阴。
柏山高卧有馀清，
我坐高安似冻蝇。
却喜明朝添伟观，
峩峩千里踏层冰。
自古诗人失意多，
偶然岁晚慰蹉跎。
如今世味都如蜡，
水际林间自日哦。
骝马新跨白玉鞍，
战罢沙场月色寒。
城头铁鼓声犹震，
匣里金刀血未干。
淡红花帔浅檀蛾，
睡脸初开似剪波。
坐对珠笼闲理曲，
琵琶鹦鹉语相和。
晋堂巖桂脱秋芳，
浓绿枝头万粟黄。
堂上主人分赠我，
要令燕寝有天香。
秋声偷入翠琅玕，
叶叶竿竿玉韵寒。
声在树间元未是，
秋声只在竹林间。
无复晨钟暮鼓声，
慧云犹护法灯明。
佛乘大有扶持力，
旧塔虽欹不解倾。
崔颢曾题黄鹤楼，
上头春色少人游。
清香已逐残春去，
无限狂蜂恋不休。
为怜髙节耸寒林，
择地培根我意深。
千亩封侯虽未必，
且凭霜雪试虚心。
中朝人物竞推先，
富贵前涂看永年。
九万里程飞正远，
八千春干久弥坚。
独坐炉边结夜愁，
暂时恩去亦难留。
手持金箸垂红泪，
乱拨寒灰不举头。
园林都未觉春风，
蓓蕾枝头茁小红。
要识十分清绝处，
暗香疎影月明中。
梅心透粉傍琼疏，
柳眼廻青袅玉除。
雨露不偏金穴贵，
六宫春晓念关雎。
一真不昧人中佛，
五戒俱全俗里僧。
必待方袍与圆顶，
维摩庞老又何曾。
几年湖海不知羞，
一见桃花自点头。
堪笑傍观犹眼热，
也来趁队逞风流。
斜拂中桥远映楼，
翠光骀荡晓烟收。
洛阳才子多情思，
横把金鞭约马头。
庞老曾升马祖堂，
西江吸尽更无双。
而今妙喜朱居士，
觌面分明不复藏。
一楪毡根数十皴，
盘中犹更有红鳞。
早知文字多辛苦，
悔不当初学冶银。
跳过西湖万万重，
半天蓬鬓洗松风。
自惭不得留终日，
又向船中入市中。
长笑云门顾鉴咦，
翻抽顾字土加泥。
从空掷剑虽无蹟，
会见虚空有坏时。
太行东麓照邢州，
万叠烟螺紫翠浮。
谁解登临管风物，
枯荷老柳替人愁。
两点文章翰墨星，
夜翱双鹤入青冥。
楼前为忆张华剑，
八百年来无血腥。
巧留芳艳待春回，
不受霜飚苦折摧。
应对羣葩羞冷淡，
数花并作一花开。
阔连峰岭玉崔嵬，
春逐阳和动地来。
不似前村深雪里，
夜寒唯有一枝开。
药诀棊经思致论，
柳腰莲脸本忘情。
频频强入风流坐，
酒肆应疑阮步兵。
为爱芭蕉绿叶浓，
栽时傍竹引清风。
近来怕听愁人雨，
斫尽簷前三四丛。
烂熳红霞光照衣，
苔封白石路微微。
华阳洞里人何在，
落尽松花不见归。
江湖虽阔多罾网，
幽涧清虚且勉旃。
待我功成买双鹤，
归来伴汝一千年。
太白当年夜郎谪，
一樽聊与故人留。
南湖乞得郎官号，
从此名传五百秋。
公孙阁里见君初，
衣锦南归二十馀。
莫歎屈声犹未展，
同年今日在中书。
纵火烧山腊月时，
衲衣下事为全提。
几多拨草瞻风底，
燎尽眉毛总不知。
零落孤根玉雪团，
天孙剪月试天寒。
凡间讳白骄红紫，
却把梅花作杏看。
寂照含虚未兆身，
翛然那与物为邻。
任经风月霜威重，
枯木花芳不犯春。
紫雾彤云滃九关，
玉庭侵晓引仙班。
东皇奏罢回寅疏，
放散春光下世间。
映日断霞临水尽，
出云新月向人来。
野塘秋晚无行迹，
点点黄花照水开。
薪樗塞破野人居，
此是糇粮卒岁储。
客里黄金燃桂尽，
厨无烟火欲何如。
东观归来病史官，
枕稜刓尽席痕斑。
自从公去关门睡，
直到公来未启关。
贤劳王事一归休，
霜落园林失九秋。
想得君家乌鹊喜，
蛛丝萦绕玉搔头。
浮丘仙袂风中挹，
子晋吹笙月下闻。
翠盖霓裳君过我，
尻舆神马我从君。
幽人凿井住罗浮，
暇日吾伊兴自由。
仙鸟避吟来照影，
九龙飞动碧云秋。
窣堵东西岌两峰，
王宫今日梵王宫。
潮船八面来勍敌，
都入禅师燕坐中。
李杜词源广更深，
数篇春涨渺云岑。
争如一首修楼记，
妙写仁人出处心。
一年春事又成空，
拥鼻微吟半醉中。
夹路桃花风雨过，
马啼无处避残红。
寒梦初回斗帐深，
清辉忽破小窗阴。
若为推上松萝月，
展尽梅花一寸心。
城如虎踞来擒虎，
山号盘龙属卧龙。
天险不能回运去，
地灵元自要人雄。
中朝文有汉唐风，
南渡诗人尚数公。
正使词源有深浅，
病怀羁思亦相同。
梵相无言旱气奢，
三农无饭欲蒸沙。
狻头香穗成禾穗，
麈尾天花化雨花。
芳草迢迢客路长，
柳边吹絮燕泥香。
桐花拆尽春归去，
犹倚危阑问夕阳。
百千寒雀下空庭，
小集梅梢话晚晴。
特地作团喧杀我，
忽然惊散寂无声。
一官方解浚桥南，
欲试弦歌岂为贪。
便得洞庭山下去，
公馀谁共擘霜柑。
竹如鹤脚瘦交加，
惊识英英玉露沙。
一见已知仙骨健，
高于越箭更无差。
不思北省烟霄地，
不忆南宫风月天。
唯忆静恭杨阁老，
小园新雪煖炉前。
戴家家住此溪头，
买酒寻春得胜游。
夹岸杨花浑似雪，
不应兴尽便回舟。
君王拥袖倚娇容，
指法相同曲亦同。
料想马嵬千古恨，
当年已寓笛声中。
阿母从天降几时，
前朝惟有汉皇知。
仙桃不啻三回熟，
饱见东方一小儿。
诸佛法身入我性，
状似千灯含一镜。
重重无尽意重重，
绝待灵明无可证。
机杼年来入禁垣，
素丝初织未成端。
遍呼御府令均玩，
方识农家力最难。
半浓半淡四山景，
快雨快晴三月雷。
桥影不随流水去，
渔歌偏带夕阳来。
泥娇成困日初长，
暂卸轻裙玉簟凉。
漠漠帐烟笼玉枕，
粉肌生汗白莲香。
福城东际错商量，
误入烟萝白鸟乡。
水远山长无限意，
到头难写此愁肠。
椒浆桂酒蕙蒸殽，
学子人能诵楚骚。
惟有籍兰无识者，
老夫对尔首频搔。
二月春风特地寒，
江楼独自倚栏干。
箇中讵有行藏意，
且把前峰细数看。
孤驿萧条风雨夜，
夜深窗竹动秋声。
离魂无睡难成梦，
却遶长廊独自行。
祓除已过暮春初，
彩舫相衔十里馀。
浮蜡喜尝新店酒，
流尘闲拂坏垣书。
樵客高僧两断蓬，
偶同烟榜泛秋风。
栖贤雪夜匆匆别，
岂意相逢在剡中。
欲望中原双目断，
听谈往事几心酸。
百年故家好人物，
尘沙流落太无端。
水宿风餐甚劳苦，
勉旃吾子富春秋。
我愧疲民欲归去，
麦田春雨把锄头。
金殿分来玉砌流，
黑龙河撒凤池头。
后庭花落恩波断，
翻与南塘作御沟。
烟笼合处日华明，
龙女山横拥郡城。
番马远随流水至，
边人高入白云耕。
忽看龙舟压浪飞，
鼓声催促笛声悲。
锦标到手还轻放，
转得头来事已非。
湘南道价独惊群，
知是黄龙的骨孙。
本色住山何所有，
白鸥春水自当门。
我昔曾窥玉海书，
画图今见泽僊癯。
为君持似人间世，
凛凛犹堪立懦夫。
数尽寒鸦日已昏，
疏锺隠隠隔林闻。
僧归林下柴门静，
声逐前村一片云。
分岁家贫无可有，
白牛牵出为人烹。
堂中不问僧多少，
一箇还他一分羹。
续缦沉钩钓水滨，
众鱼拨拨锦为鳞。
却将鲜鲤池中放，
待倩传书付远人。
一花固觉有馀香，
况此寒梢数尺长。
怪底诗来总清绝，
始知逸韵与相当。
老去怀人鬓已秋，
江山犹带别时愁。
碧云不隔相思梦，
几度吟魂到客舟。
为诗直欲无前古，
留骨如今锢一山。
富贵当年人曷在，
只君诗价满人间。
海风吹落楞伽山，
四海禅徒着眼看。
一把柳丝收不得，
和烟搭在玉栏干。
嫩叶吹风不自持，
浅黄微绿映清池。
玉人未识分离恨，
折向堂前学画眉。
唐摹之传取奇古，
彷彿硬黄疑此楮。
我从眼力别瑶珷，
安得庸奴字如许。
仙居旧有祖师堂，
坐落当初白塔乡。
眼见菜头头落地，
今人讳说吕师囊。
百鸟啼春树树红，
轻舟掠岸往来风。
江南江北花多少，
都在先生酒盏中。
短短宫墙见杏花，
霏霏晚雨溼啼鸦。
欲将今夜思归梦，
凭仗春风吹到家。
一株坐断宝花台，
氷雪光中眼倦开。
无事暗香浮鼻观，
思量也自识花来。
公子春衫桂水香，
远冲飞雪过书堂。
贫家冷落难消日，
唯有松筠满院凉。
尘土侵人懒出门，
小窗容我负晴暾。
梦骑瘦马寻诗去，
曾到梅花深雪村。
羣仙遥夜倚栏时，
东阁诗成一段奇。
休遣北人轻辨认，
杏繁较似乏清姿。
好问君王觅镜湖，
含丹照白伴潇疎。
玄中得趣浑闲事，
只恐故人难得书。
上人梦里营诗思，
比似看经僧更忙。
包山寺里秋晴后，
霜未浓时橘正香。
休文虽即逃琼液，
阿鹜还须掩玉闺。
月落金鸡一声后，
不知谁悔醉如泥。
簿书丛里掣归身，
万树毶毶浅绿匀。
试向小园寻落蘂，
慇懃拂拭觅馀春。
光景怱怱若逝川，
旧年去了又新年。
年来年去自来去，
底事何曾有变迁。
欲驱残腊变春风，
自有寒梅作选锋。
莫把疏英轻斗雪，
好藏清艳月明中。
斜入芳筵沾䌽胜，
密铺幽径点兰芽。
谢娘子细临看取，
不是杨花是雪花。
狂僧草圣继张颠，
卷后兼题大历年。
堪与儒门为至宝，
武功家世久相传。
一室元无斧凿痕，
闲云四壁守孤猿。
空山静阅古今过，
不老乾坤是此门。
宫花压鬓坠乌云，
倾国风流宛胜秦。
玉笛插藏人不见，
夜深吹起凤楼春。
颠倒颠，颠倒颠，
新妇骑驴阿家牵。
便恁么，太无端，
回头不觉布衫穿。
不须娇逞舞腰支，
不须巧画宫粧眉。
只把千丝万丝结，
结住行人无别离。
水涨寒沟柳又阴，
小窗风度一声禽。
若将离绪萦春事，
片片飞花是客心。
青钱点点浮鹅眼，
绿毯鳞鳞织翠毛。
聚散因风翻复手，
池塘犹喜没惊涛。
有道难行不如醉，
有口难言不如睡。
先生醉卧在石间，
万古无人知此意。
逌然谁识坐忘心，
拥褐无言闭息深。
庭竹自揺人语寂，
终朝相对祗胎禽。
退之岁晚南溪上，
把钓联诗得几回。
便与乌衣羣从约，
及身强健更频来。
杨氏弟兄俱醉卧，
披衣独起下高斋。
夜深不语中庭立，
月照藤花影上阶。
病腹难禁七椀茶，
小窗睡起日西斜。
贫无隙地栽桃李，
日日门前自买花。
使君本是经邦手，
聊为疲民滞一方。
直道正声谁可拟，
百年文正故堂堂。
苍颜白发我虽陈，
见了青红几度新。
更向黄生毫末里，
全家看尽剑南春。
去去西江趁便风，
丁宁底意语庞公。
归来定是通身饭，
直下人人识己躬。
南斗阑珊北斗稀，
茅君夜着紫霞衣。
朝骑白鹿趁朝去，
凤押笙歌逐后飞。
落落功名鬓久斑，
重游京国又何颜。
早知寸禄荣家晚，
悔不当初便入山。
瑞巖唤醒主人翁，
把手经行禁网中。
踏断纲宗开活眼，
笑听山鸟话家风。
黄帝炼丹求子母，
神农尝药辨君臣。
如何苦思形中事，
忧患从来为有身。
薄晚归来烟已苍，
蛮蕉一叶障斜阳。
不须久住潭潭府，
始觉山林兴味长。
桐庐处处是新诗，
渔浦江山天下稀。
安得移家常住此，
随潮入县伴潮归。
邦人知我入城闉，
夹道焚香喜色新。
愧我倦游灰百念，
顾将何以慰斯人。
八月长江万里晴，
千帆一道带风轻。
尽日不分天水色，
洞庭南是岳阳城。
八劝农家莫鬭争，
到官宁免废农耕。
欺公毕竟添烦恼，
作善安平过一生。
赫日炎风昼鼓迟，
中官宣问到黄扉。
传呼宰相槐街静，
青盖摇摇未午归。
连营貔虎气如云，
听诏人人愿立勳。
沔鄂蕲黄一千里，
更无人说岳家军。
洞天三釂碧琳腴，
大涤峰高蹑太虚。
落日寒山宫阙近，
恨无人寄绝家书。
堂堂莫作公侯想，
是身如幻无定相。
衣冠挂却神武门，
便是维摩坐方丈。
紞如五鼓响寒厅，
夜艾东窗未肯明。
一片滩声聒幽枕，
几番归梦不能成。
已把堂名占蜀山，
爱山犹叠石孱颜。
世间何事非儿戏，
了得儿癡趁得閒。
日暮江头闻竹枝，
南人行乐北人悲。
自从雪里唱新曲，
直至三春花尽时。
九重天乐降神仙，
步舞分行踏锦筵。
嘈囋一声钟鼓歇，
万人楼下拾金钱。
桃李漫山等俗流，
诸杨汝是荔支俦。
当时若贡长生殿，
又得真妃笑点头。
莫把金笼闭鹦鹉，
箇箇分明解人语。
忽然更向君前言，
三十六宫愁几许。
多病扶笻老自便，
得君方竹更轻坚。
平生正以方为累，
拟付山僧任削圆。
外庭公事近金稀，
琅钮金跗试墨池。
清景殿前春昼永，
百篇书事写新诗。
本来无物可修治，
一击当年何所知。
拱手问师都不语，
等閒拈起布毛吹。
火生于木本藏锋，
不会钻研莫强攻。
祸发只因斯害己，
要须制伏觅金翁。
年来不把紫箫吹，
玉指掺掺弄素辉。
一自征人渡辽去，
唯有清风动妾衣。
生在幽崖独无主，
溪萝涧鸟为俦侣。
行人陌上不留情，
愁香空谢深山雨。
阶前叠叠碧成团，
微雨新来洗几番。
猛省呼童都扫却，
怕人地上作钱看。
铜山鼓铸成何用，
金谷荣华毕竟空。
老子百年无长物，
只留明月与清风。
叠山环水胜蓬宫，
景物芳妍竞不同。
佩玉锵金无限好，
雅歌姝舞兴何穷。
何用金丹九转成，
手持芝草已身轻。
祥云平地拥笙鹤，
便自西山朝玉京。
秋到山川自童涸，
春回草木又勾尖。
阴机尽处雷居地，
月魄生时日在崦。
淮南剧贼遽如许，
昨日传闻尽杀之。
罪人斯得勿漫喜，
岂有父母残其儿。
原庙衣冠渭北游，
侍臣世世祀春秋。
敌马何由向南牧，
万神相与卫轩丘。
葱岭初无一字传，
名山到处即为禅。
只今石上留公案，
面壁何须更九年。
石虎城西郴水边，
支提突兀祖灯传。
有人认得双巖桂，
何必庭前柏子禅。
南禅相望无多地，
深谢高轩日见过。
归去山林遂閒放，
却寻农圃问谁何。
眼前无奈蜀葵何，
浅紫深红数百窠。
能共牡丹争几许，
得人嫌处祗缘多。
化门到处大千身，
古鑑无尘谷有神。
方信相随混不得，
堂堂独露是何人。
乐营门外柳如阴，
中有佳人画阁深。
若是五陵公子见，
买时应不啻千金。
片帆寂寞绕孤村，
茅店惊寒半掩门。
行草不成风断雁，
一江烟雨正黄昏。
借令无策拒强秦，
何至甘心受虎吞。
楚国已墟三十载，
区区犹念尔东门。
朋从索寞厌分离，
老去心情祇自知。
记取上饶相望处，
小桥南路往来时。
谁知春事妙无穷，
费尽东君多少工。
朝来再遶朱栏看，
独有淮阳一朵红。
犹欠一宵轮未满，
紫霞红衬碧云端。
谁能唤得姮娥下，
引向堂前子细看。
干陀国里旧城河，
遥忆河边枣树花。
白象系来年代远，
荣枯今日事如何。
东岭西巖路暗通，
有谁曾见老干峯。
云门把手虽同步，
白云飞盖月含空。
园林清樾净无尘，
池沼黄流去有声。
不用飞花来点缀，
但须霁日为澄清。
断桥截镫亦堪怜，
始信林间别有天。
微见兵机第一义，
朱轓暂席广文毡。
贾庙巍巍尽敕封，
秦齐两国受恩同。
木棉庵下无依鬼，
合策麒麟第一功。
水宿篙师报歇程，
维舟聊此问旗亭。
醉来顿觉乡愁失，
苦被霜风吹又醒。
舍尽家财与己财，
只将真法供如来。
当初一路今何在，
触目灵山翠作堆。
劝君莫要叹无官，
门廕何如自致难。
谁肯宦途为第二，
玉阶好好唱名还。
无计酬春独有诗，
倚栏终日候晴晖。
东风渐属新桃李，
帘幕深深燕子飞。
闻道山花如火红，
平明登寺已经风。
老僧无见亦无说，
应与看人心不同。
绿衣粲粲咮微丹，
映叶穿枝立画栏。
莫恋主人惊不去，
五陵年少有金丸。
罗雀閒门未寂寥，
小园花事自春饶。
日葵霜菊踰千本，
更有酴醿十万条。
连年疾疠缘何事，
祇为天时太暖生。
今日六花初献瑞，
定知田里顿身轻。
今岁春流涨又销，
水痕犹印石间茅。
浮槎却被春流误，
长挂江边小树梢。
若为令忆洞庭春，
上有闲云可隐身。
无限白云山要买，
不知山价出何人。
虚白堂前衙退后，
更无一事到中心。
移牀就日簷间卧，
卧咏闲诗侧枕琴。
沙寒日薄水云愁，
贼魏王吴一夜休。
自是英雄元不死，
至今犹占大江流。
万像森罗极细微，
素话当人却道非。
相逢相见呵呵笑，
顾伫停机复是谁。
八曲云山歛复开，
长年倚棹立裴徊。
俄然听得林间语，
知道新村贳酒来。
风头策起罗生网，
更向无风煖处张。
两度劳心又劳力，
更无鸾凤敢呈祥。
从来绝艺欲超伦，
何止弯弓用意深。
觑破微尘微极处，
忽开大地见红心。
朱槛烟霜夜坐劳，
美人南国旧同袍。
山长水远无消息，
瑶瑟一弹秋月高。
求富诚非惮执鞭，
安贫随分乐丘园。
两间茅屋青山下，
赢得浮生避世喧。
堂前双树小桃枝，
曾看芳英落酒巵。
要识当时花下客，
鬓毛衰飒病支离。
白白红红相间开，
三三五五踏青来。
戏随胡蝶不知远，
惊见行人笑却回。
天地同根物一体，
大夫曾举向南泉。
庭前指出花如夜，
几箇亲曾到槛前。
客路空过桃李春，
塞尘湿遍马蹄痕。
荠花如雪薹苗老，
应有垂杨绿荫门。
江梅冷豔酒清光，
急拍繁弦醉画堂。
无限柳条多少雪，
一将春恨付刘郎。
荆棘丛中数点春，
春云态度月精神。
依然竹屋茅簷下，
靓女盈盈不嫁人。
出郭曾无十里赊，
僊巖迎日号阳华。
云藏奥穾岚光润，
信美元郎咏可家。
城西千叶岂不好，
笑舞春风醉脸丹。
何似后堂冰玉洁，
游蜂非意不相干。
岁晏云深谁与游，
巖房终夜雨如秋。
不知海上三山梦，
何似人间万户侯。
忆过泸戎摘荔枝，
青峰隐暎石逶迤。
京中旧见无颜色，
红颗酸甜只自知。
百年老树半边枯，
众卉难攀觉太孤。
欲进素馨交茉莉，
柰渠浪蘂欠根株。
客窗翻遍竹炉香，
楼外更声作许长。
解事灯花相报似，
拥炉儿女说荒唐。
湖上北山天竺寺，
满山桂子月中秋。
黄英六出非凡种，
肯许天香过别州。
鹂黄并柳风飘絮，
蝶粉粘花露浥香。
离别恨深深院静，
少年人去去途长。
长卿病肺渴欲死，
宰予寝兴昼复浓。
绿云杯面呷未尽，
已觉清液生心胸。
喂食还须只一件，
莫信傍人教你换。
鸡荳菱肉尽非宜，
不及朝朝黄米饭。
老来无事掩柴扉，
林下闲闲何所为。
莫道茅庵无一物，
窗前片片白云飞。
罗带江头蜕绣衣，
人归香草谢家池。
祇今玉树埋何处，
惆怅僧房认得诗。
扰扰人心随渺茫，
更于底处问穹苍。
今朝开霁君知否，
春到无边花草香。
吟成亟取夜钟敲，
淡月笼窗昏晓交。
真态莫将形色看，
当如相马得蒲梢。
水会三川漾碧波，
雕阴人唱采花歌。
旧时白翟今荒壤，
苇谷凄凄风雨多。
露冕民谣物物成，
江山千里古风清。
曹溪客是无机者，
日在深云听颂声。
万里无尘塞草秋，
玉轮金轭未巡游。
上林苜蓿天池水，
饱食长鸣可自羞。
三千七十固多哉，
好学如何独有回。
若论不迁并不贰，
更无人向此中来。
五世衣冠盛本朝，
宁论妻织与儿樵。
顾予始就山居乐，
未放诗书便泬寥。
家常添钵绕村行，
蓦地一声无厌生。
化主分明嫌少在，
篱门掩却强惺惺。
□□□□□□□，
菰米苹花似故乡。
不是不归归未得，
好风明月一思量。
禁门宫树月痕过，
媚眼唯看宿燕窠。
斜拔玉钗灯影畔，
剔开红焰救飞蛾。
锄荒培薄寺东隈，
一种风光百样栽。
谁妬眼中无俗物，
前花开徧后花开。
甘友渔樵懒做官，
静占时事转艰难。
近来地气如南瘴，
腊月梅花不识寒。
凤凰山色似晴光，
半入青云两翅张。
谁谓太平宁有象，
峰峦犹学瑞禽翔。
叶叶枝头绿未深，
孤花犹自间园林。
醺酣要是都非饮，
兴寄元非不是吟。
明知身是雪霜姿，
瘦骨稜稜不入时。
但得春风盈宇宙，
老翁也要逐儿嬉。
夕阳牛背数家村，
一笛声中欲断魂。
人世百年双短鬓，
不知禁得几黄昏。
契此老翁无记性，
都忘生月与生辰。
春风桃李能多事，
特地年年说向人。
一身胡属此心微，
只为能思择所为。
底事虚灵成暗塞，
独于物欲用其思。
节去蜂愁蝶不知，
晓庭还绕折残枝。
自缘今日人心别，
未必秋香一夜衰。
谁惊双鹭起苹汀，
蹵裂玻瓈细有声。
飞入白云浑不辨，
碧山横处忽分明。
此君风度固萧然，
谁解招邀到此轩。
要识维摩真面目，
支离瘦骨寂无言。
药贴明明说得亲，
不知里面伪和真。
谆谆教诫癡儿女，
莫把方书误后人。
一叶渔船两小童，
收篙停棹坐船中。
怪生无雨都张伞，
不是遮头是使风。
曾将飞锡破苔痕，
一片云根锁洞门。
山外人家山下路，
石头心事付无言。
朝回宝勒照金狨，
䌽服熙熙笑语中。
隔坐屏风未为贵，
衮衣真是黑头公。
圣主忧勤览万机，
日高前殿步舆归。
太官进膳传呼速，
御合翩翩入禁扉。
丹艳浓粧媚晏温，
谁招妃子醉时魂。
此花信出此君下，
那有诗人来叩门。
徘徊欣与赏心同，
读遍碑词字字工。
共歎黄垆封白壁，
一时悲泪洒秋风。
一别迎銮十八秋，
重来意气落旄头。
平山老子不收拾，
南望端门泪雨流。
散乱飞鸿掠快晴，
嗈嗈那复苦寒声。
定知已入新诗了，
才过馀舟便不鸣。
面面轩窗草木香，
祇园深处寄禅房。
山林倒影方池静，
鱼鸟忘机白昼长。
江遶山城柳暗村，
五年诗乱谪仙魂。
欲寻遗老问前事，
楚语儿童今不存。
老读文书懒不前，
亦无馀地可逃禅。
闭门省事羣嚣远，
惟有貍奴附日眠。
玉麈逍遥岸葛巾，
鸾钗宝瑟奉清樽。
寄声与问鸳行旧，
何似栖栖金马门。
荷锄居士隠云庄，
竹屋茅堂瞰小江。
祇这逍遥是知己，
人间天上更无双。
山下惊天动地雷，
山头听得似婴孩。
几回看尽人间世，
只好登高莫下来。
集僊僊客问生涯，
买得渔舟度岁华。
案有黄庭尊有酒，
少风波处便为家。
隆中气象接莘磻，
心术精微日月寒。
学到圣贤无尽处，
一毫人力不容安。
长天漠漠水连空，
云淡风微两两红。
南北不知缘底事，
一生半落往来中。
解衣盘礴写梅真，
一段风流墨外新。
依约江南山谷里，
溪烟疏雨见精神。
辛苦移家向溧州，
微官祗为斗升谋。
寻思终是西湖好，
且与山僧野老游。
六经不幸火于秦，
日月曾何碍片云。
用舍从来关治乱，
皇天本不丧斯文。
閒窗放入四山青，
古篆无烟气自清。
风不鸣条花着露，
一湖春月万蛙声。
青州布衫重七斤，
由来错认定盘星。
那知富士山孤峻，
到顶须行三日程。
河神不恤吾民勤，
涛头射山危欲倾。
似闻凌云滩头水，
前日肉薄几危城。
城西古地昔同游，
望月思家相对愁。
明月秋来应更好，
何人看月又悲秋。
初日轻烟溪上桥，
远峰积雪未全消。
东君也是多情思，
先遣春光到柳条。
高架金茎照水寒，
累累小摘便堆盘。
喜君不酿凉州酒，
来救衰翁舌本干。
背荫初疑星未融，
细看真有映玲珑。
兴深且约诸君往，
明日当愁着土中。
京中曹局无多事，
寒食贫儿要在家。
遮莫杏园胜别处，
亦须归看傍村花。
东南日出照高楼，
楼上离人唱石州。
总把春山扫眉黛，
不知供得几多愁。
典刑堪受百花朝，
风致宜为万世标。
齧雪节刚难屈膝，
拈花妙法愿埋腰。
烟草茸茸匝岸齐，
晴天凫浴喜清溪。
一春造化花开尽，
大欠渠诗共品题。
幽兴无边未遽穷，
泉声随屐下寒空。
一秋梦桂仙洲碧，
盘礴才能半日中。
年年人月喜团圆，
好在诗边又酒边。
莫道玄风只渔钓，
也随世俗夜无眠。
玉斧修成宝月团，
月边仍有女乘鸾。
青冥风露非人世，
鬓乱钗斜特地寒。
并竹作门亭得山，
我来还值雪消残。
江梅未有腊梅破，
丈室不须香屈盘。
明道新坟草已春，
遗风犹得见门人。
定知鲁国衣冠异，
尽戴林宗折角巾。
人人有路证无还，
一念才差隔万山。
识得吾儒无妄卦，
筏城长语尽须删。
无数青山伴我行，
更将清浅濯尘缨。
枕流漱石真吾事，
买片闲田就此耕。
漠漠纷纷不奈何，
狂风急雨两相和。
晚来怅望君知否，
枝上稀疎地上多。
山色湖光过雨清，
江邉归骑净无尘。
先生有酒快吾取，
相逢少见如斯人。
十月园林不雨霜，
朝曦赫赫似秋阳。
夜来听得游人语，
不见梅花见海棠。
风掉浮烟匝地回，
雨将浓翠扑山来。
晚凉楼角三吹罢，
夕照江天万里开。
沙陀行尽见南山，
过却中京更少寒。
欲寄梅花无处觅，
祇将书去报平安。
煮茗烧香双赤脚，
捡书洗研一苍头。
斯文兴丧由天在，
未用安排地起楼。
霅川今是辋川图，
城郭中藏十顷湖。
空说侯门深似海，
得如簿领一亭无。
波翻雪浪养云涛，
亭压兰江意气高。
楚国兴亡何处问，
佩兰人去有离骚。
相逢知己向非无，
木未逢春一样枯。
双眼如君今有力，
困穷那得到狂夫。
山横数里如鬟耸，
水界千畴似砥平。
花事已阑农事动，
村村雨足一犂耕。
除了捞波一窖无，
逢人谩说走江湖。
虾针取你性捞摝，
不到得拏龙颔珠。
试把人间比梦间，
也须回首旧家山。
人生待足何时足，
未老偷闲却是闲。
宽围绿野正华滋，
放牧横溪草软时。
跪乳从兹富原隰，
尚羔先喜咏来思。
四朝十帝尽风流，
建业长安两醉游。
唯有一篇杨柳曲，
江南江北为君愁。
春来曾约醉河桥，
深负垂杨千万条。
今日都门相望处，
西风乱叶正萧萧。
欣此幽居惜未深，
时搴芳秀浣尘襟。
栋梁自是君材器，
铁石空馀我寸心。
落雁沙边艇子斜，
分明清梦上三巴。
眼明一点炊烟起，
不是渔家即酒家。
宝气宵缠北斗间，
仙书自把下天坛。
误缘不是凡心起，
月户云窗读字难。
洗尽铅华浄洁贫，
嫁衣莫说为他人。
绝怜父母穷相守，
不为金多贱却身。
能比桃源去路迷，
洞天乞得在湖西。
南雷九咏增光甚，
多谢雄篇再品题。
圣贤事业浩无疆，
未易孤闻寡见穷。
友善更资天下士，
时推一二附南鸿。
陌上朱门柳映花，
帘钩半捲绿阴斜。
凭郎暂驻青骢马，
此是钱塘小小家。
憍梵钵提知此味，
苦涩咸酸那里是。
一举如能至梵天，
超证如来真实义。
云水苍茫日欲收，
野烟深处鹧鸪愁。
知君万里朝天去，
为说征南已五秋。
莫倚危栏学冻吟，
英雄到此泪沾襟。
纷纷只解毛锥子，
毕竟何人办赤心。
误人吹裂柯亭笛，
岂有残英落绮席。
始信寿阳人写真，
不知江南近消息。
门前三迳长蒿莱，
愧子殷勤千里来。
校罢遗书却归去，
此心元自不曾灰。
不动丝毫过玉关，
关头自有玉京山。
能于山上通来往，
风搅九天霜雪寒。
一条寒玉走秋泉，
引出深萝洞口烟。
十里暗流声不断，
行人头上过潺湲。
高出军营远映桥，
贼兵曾斫火曾烧。
风流性在终难改，
依旧春来万万条。
云锦溪头玉石村，
白苹风起浪花痕。
何时载酒寻诗去，
醉弄扁舟倚树根。
飞尽江南泣雨枝，
韵高犹共雨相宜。
洗粧只有唇红在，
也胜桃花好面皮。
月蚀西方破敌时，
及瓜归日未应迟。
斩胡血变黄河水，
枭首当悬白鹊旗。
令月归馀届早春，
羲舒相望协元辰。
初阳乍逐青旂动，
圣寿长随凤历新。
有家数口寄伊川，
孤宦东西二十年。
见说葬时无一物，
空留满箧旧文编。
旧香馀味记黄封，
厌见春泥满眼红。
千乘莫从公子后，
百壶能为故人东。
今日端午谢街坊，
时节因缘要举扬。
莫问腕头缠百索，
且将粽子喫沙糖。
山阴五月雪芬芳，
猛火丛中雪放光。
比似瑞花成六出，
夜深更与佛烧香。
赭黄繖底望龙章，
不断惟闻蜡炬香。
一片韶音归复道，
重瞳左右列英皇。
绕郭旧称家十万，
朝天常恨驿三千。
而今已是繁华倍，
更觉旌麾近日边。
世情未免歌红粉，
道韵无妨寄白云。
归路看花应更好，
林间明月涌金杯。
我来才见月初圆，
两度池开并蒂莲。
嘉瑞还来非偶尔，
悬知连岁有丰年。
龟肠刳尽不缘饥，
鹤骨生来岂解肥。
炼得丹成生羽翼，
山中无复赵知微。
泉声㶁㶁转山隈，
错认山头急雨来。
赤道千寻上青壁，
恍如飞电掣云开。
鹏欲图南鱼戴角，
风云变化不踰时。
谁知遁世聱牙者，
翻复西窗数局棋。
相阀峥嵘南渡初，
万事遗绪要人扶。
从知物理终无否，
棠笏于今属魏谟。
北风捲地雪漫天，
惭愧君来住过年。
日与邻翁同展钵，
老夫时复听谈禅。
晚因子厚识渊明，
早学苏州得右丞。
忽梦少陵谈句法，
劝参庾信谒阴铿。
锋铓未露鬼神号，
能刬羣牛顶𩕳毛。
四海聱头俱按下，
岂容存着一纤毫。
湘水茫茫春意关，
岑郎一睡片时间。
谁知行尽江南路，
枕上离家枕上还。
今春有客洛阳回，
曾到尚书墓上来。
见说白杨堪作柱，
争教红粉不成灰。
束发河山百战功，
白头富贵亦成空。
华堂不着新歌舞，
却要区区一老翁。
活色生香第一流，
手中移得近青楼。
谁知豔性终相负，
乱向春风笑不休。
秋原尽好放游笻，
何事山斋任懒慵。
屋漏有痕留作字，
梧桐带雨听笙镛。
与君暂别不须嗟，
俯仰归来鬓未华。
记取江南烟雨里，
青山断处是吾家。
琅玕蘂笈藏幽谷，
唯见白云三五幅。
昔日天师其姓吴，
巖前遗下云中屋。
鬼输天雨玉崔嵬，
乞与湘人眼豁开。
为报湘人莫私有，
飞来有日更飞回。
小比木犀无蕴借，
轻黄碎蘂乱交加。
邦人不解听谁说，
一地称为指甲花。
琥珀头尖项紫青，
翅如苏叶肉还青。
天生一付牙红紫，
交锋一口立黄金。
自古婴鳞或似狂，
按诛潘佑事堪伤。
凭谁寄语徐常侍，
不杀忠臣国未亡。
片纸裁成数寸悭，
王孙风致寄毫端。
只于天地交光里，
认得前程万里宽。
散朴浇淳万事新，
腐儒空有涕沾巾。
唐虞不是终难致，
自欠皋夔一辈人。
六圣涵濡作幸民，
明朝七十八年身。
门前西走都城道，
卧看无穷来往人。
黄叶疏林江上洲，
西风角怨夕阳楼。
晚天紫翠凌空阔，
只有樊山取意秋。
挟策刚为泮水行，
暖风迟日试诸生。
姚黄魏紫知何许，
独有杨花扑砚轻。
东皋揽结知新岁，
西崦攀翻忆去年。
肘上柳生浑不管，
眼前花发即欣然。
心亦元如止水渊，
断无尘想到诸贤。
左蜗不断追𪟷梦，
说与青山恐未然。
八法神毫焕宝题，
至今鸾鹊欲惊飞。
临空莫遣流尘晦，
幸有仙人拂石衣。
春风日日柳年年，
到老那知稼穑难。
若见田家秋作苦，
教人一饭不遑安。
玉殿笙歌汉帝愁，
鸾龙俨驾望瀛洲。
黄金化尽方士死，
青天欲上无缘由。
若欲言之固亦难，
鬼神情状苦无端。
要之行尽吾人事，
彼此何尝有两般。
西山路上有猕猴，
啸雨哀风动客愁。
忽遇此林师子子，
万般伎俩一时休。
砚几书床茂树间，
花深竹密地宽閒。
绿阴正是浓时节，
遮尽人家只见山。
韩门今日有真传，
兴起斯文四百年。
可惜飞龙卧荒枥，
闲看翠翮落虚弦。
钟声披起鬰多罗，
信手拈来不在多。
堪笑当年明上座，
狼忙驰逐太奔波。
云雨朝朝暮暮新，
襄王魂断楚江春。
武丁曾有中宵梦，
惟觅巖前版筑人。
擎山抱岳疾如风，
持杵拈槌解脱空。
世间有相非身大，
须弥总纳一尘中。
浮世荣枯理易观，
不劳重取朽龟钻。
直应桃李繁华日，
便把荆榛寂寞看。
痛忆分题把酒时，
暑寒谁遣隙驹驰。
芙蓉风露梅花月，
又费骚人几首诗。
半斤真汞半斤铅，
隐在灵源太极先。
须趁子时当采取，
鍊成金液入丹田。
渺渺茫茫远愈微，
乘风日夜趁东归。
半醒半困模糊处，
一似醉中骑马飞。
尘满胡床泪满衣，
深闺寂寂锁相思。
一春幽恨无人共，
手撚梨花肠断时。
外庭班退寿王归，
别有骄儿侍禁闱。
解事老奴宁及远，
君恩如许政忘机。
莫问西来及与东，
焉知佛祖一空同。
四维上下皆如是，
争奈凡愚执相容。
绿树菲菲紫白香，
犹堪缠黍吊沉湘。
江南四月无风讯，
青草前头蝶思狂。
腊雪如席麦苗肥，
春雨如膏菜薹贱。
宁令前壁打后壁，
不将热面塌冷面。
小溪诘屈巧萦回，
行到睎真景更奇。
路转山回疑不见，
此中凝望却参差。
雨声入梦江湖阔，
暝色分愁草树衰。
君亦不来书不去，
小楼闲过雁多时。
白白黄黄自岁寒，
诗人但作菊花看。
牡丹茉莉非吾事，
自是时人被眼瞒。
目断沧溟徒却步，
此中岂是无门户。
不犯波澜过得来，
海天风月无分付。
老鴈移屯百万回，
黄埃极目碛沙飞。
春风万里梅花路，
淼淼江南人未归。
禁城春色晓苍苍，
花气浑如百合香。
万岁千秋奉明主，
南极老人应寿昌。
烟里鸣桡去夕阳，
不堪风急滞归航。
无端更着三更月，
一夜孤篷一寸霜。
十二循环换律筒，
芳葩长是笑春风。
山家不识尧蓂荚，
日历聊凭月月红。
一年春事到荼䕷，
香雪纷纷又扑衣。
尽把檀心好看取，
与留春住莫教归。
夜间洗热凉飘飘，
六月皎然满天雪。
青林日晚人归宅，
红谷天明客唤月。
我家阿大才名久，
老笔能旋万斛舟。
竹外试题清浅句，
莫教何逊独风流。
鹏去天池凤翼随，
风云高处约先飞。
青袍赐宴出关近，
带取琼林春色归。
不知占得几躔星，
阅尽人间聚散萍。
今日重来桥上望，
依然杨柳两行青。
凡愚不取自逍遥，
其奈心如似火烧。
虚过光阴速似梦，
随缘尽向暗中销。
晓日藏明恐雪羞，
远山含暝更云浮。
不须苦道丰年瑞，
拥衲炉边索酒舟。
为云为雨话头长，
十二峰前事渺茫。
尽道翠眉愁未展，
不应犹忆楚襄王。
唐史不闻刘嗣之，
空传短李旧歌诗。
高亭毁尽唯存记，
犹有区区父老知。
谷雨已过又梅雨，
故山犹未致新茶。
清风两腋玉川句，
三百团应似太夸。
虎头食肉何足夸，
阴德由来报宜奢。
丹灶功成无跃兔，
玉函方祕缘青蛇。
秾李夭桃扫地无，
眼明惊见玉盘盂。
扬州省识春风面，
看尽群花总不如。
陶集篇篇皆有酒，
崔诗句句不无杯。
醉来已共身安约，
让却诗人作酒魁。
天净风平水不痕，
浮骖带雪系篱根。
欺寒酒兴峥嵘甚，
又访梅花过别村。
南宫垂上鬓星星，
毕竟襴衫不肯青。
除却乐书谁殉葬，
一琴一砚一兰亭。
菊花潭上菊花开，
不是花潭是寿杯。
天赐生朝千斛水，
一年一斛送将来。
年来闭户学崇深，
邂逅论文悦我心。
浊酒一杯茶一椀，
坐看日影转桐阴。
多少分曹掌秘文，
洛阳花雪梦随君。
定知何逊缘联句，
每到城东忆范云。
皂盖朱轓驻水滨，
芳菲虽晚景犹新。
何妨绮席三千履，
不负阳春十二旬。
临池妙墨出元常，
弄玉娇姿笑柳娘。
吟雪屡曾惊太傅，
断弦何必试中郎。
彩笔书空空不染，
利刀割水水无痕。
人心但得如空水，
与物自然无怨恩。
风幌凉生白袷衣，
星榆才乱绛河低。
月明休近相思树，
恐有韩凭一处栖。
徧识青霄路上人，
相逢秖是语逡巡。
可胜饮尽江南酒，
岁月犹残李白身。
笔力潜窥大小苏，
诗传诸老定嚱吁。
从今订价连城重，
政使羣儿有善诬。
水映朱扉树遶城，
午天暄煦仆姑鸣。
马蹄款魂春泥燕，
自爱乘凉半日行。
太白之精出李白，
诗中元帅酒家豪。
轩然眉目已如此，
况着当年宫锦袍。
破额幞头衫也穿，
使君犹许对华筵。
今朝幸倚文章守，
遮莫青蛾笑揭天。
谁人月下奏云和，
一夜繁枝向北多。
长笛未须论旧恨，
且留幽思待阴何。
闻道舆图次第还，
黄河依旧抱潼关。
会当小驻平戎帐，
饶益南亭看华山。
荆门滩急水潺潺，
两岸猨啼烟满山。
渡头少年应官去，
月落西陵望不还。
清晓宫中献䌽丝，
盘龙结凤鬭新奇。
欲教嫔御知勤俭，
閒说当年茧馆仪。
门外春风吹倒人，
过门宁惜滞车轮。
君能劝我杯中物，
我亦挥君壁上尘。
晓角吹愁客梦寒，
一声声落曲屏閒。
吴儿可杀无风味，
老却梅花祇当閒。
仙佩玲珑白玉寒，
每来常与寺僧看。
忧民未有林泉约，
重到巖前为解鞍。
醒时忙事醉时闲，
随分倾杯也破颜。
若使玉楼休酿酒，
春风应不到人间。
中年意与山林会，
胜日身兼杖屦轻。
正有百钱堪独往，
不将一赏负秋晴。
石窦涓涓函丈冷，
海云叠叠暮山低。
秋风早晚惊禅定，
肯为陶潜一过溪。
昔日江头菱芡人，
蒙君数饮松醪春。
活君家室以为报，
珍重长沙郑德璘。
过却东桥即是村，
浣纱人出閙纷纷。
倚筇争向前滩望，
涨水潮来减几分。
杀尽鸡豚唤㔉畲，
由来递互作生涯。
莫言火种无多利，
禾树明年似乱麻。
奔走尘沙五十程，
泉声今夜响泠泠。
明朝画鼓催征骑，
不使行人仔细听。
但识纲宗无实法，
为君拈却眼中尘。
鸳鸯绣出从教看，
莫把金针度与人。
千年故国岁华奔，
一柱高台已断魂。
唯有岘亭清夜月，
与君长啸学苏门。
因君每忆云门寺，
五六年来会两番。
诗句老随秋鬓老，
客身閒似白云閒。
春晴残日照平川，
老幼相携古岸边。
富贵在天谁肯信，
临流争放送穷舟。
古寺春馀日半斜，
竹风萧爽胜人家。
花时不到有花院，
意在寻僧不在花。
轻舟十里过溪庄，
桑枣成阴柳着行。
不见玉山嵇叔夜，
西风低草见斜阳。
早知色外本无身，
不踏阎浮末世尘。
说与达多何用许，
如来元自等冤亲。
谁将花烛聘东风，
与海棠时恨不同。
意已不求真会合，
何妨一白对千红。
衲僧去就水云姿，
偶堕夤缘出应时。
今日又归林壑去，
得便宜了得便宜。
聘得深村玉雪姿，
力胜杵臼案齐眉。
笑他老大専房宠，
犹把房帏比旧时。
驱耕夺食继心灯，
互换交驰货物增。
道大莫知空冀北，
功恢高揖岭南能。
八十衰翁灰冷时，
君恩忽许奉京祠。
夜行不已非吾事，
归日磻溪理钓丝。
鬓毛雪尽难重绿，
烧地春来又再青。
但出郭门行十里，
新丘大半是馀铭。
春树君方吟渭北，
林塘我已卜溪西。
赏心乐事优游处，
花自飞飞鸟自啼。
何事文星与酒星，
一时锺在李先生。
高吟大醉三千首，
留着人间伴月明。
自随官牒却居閒，
樵叟渔童惯往还。
种竹且教疏见月，
开窗莫遣碍看山。
月宿南斗韩愈生，
岁在巳辰郑玄死。
二人言命是邪非，
我欲质疑于孟子。
午节人传百药良，
三千玉女鬭羣芳。
销忧萱草名空美，
长乐宫中乐更长。
春馀池圃似郊村，
吏散斜晖半府门。
燕雀不知争底事，
啁啾言语到黄昏。
八两还他是半斤，
陈年桃核旧时仁。
大家出手共提掇，
行看丛林气象新。
双溪楼影向云横，
歌舞高台晚更清。
独自下楼骑瘦马，
摇鞭重入乱蝉声。
干戈险阻恃河关，
祸乱相寻一转丸。
千载太平归有道，
牂牁青海尽衣冠。
因雪成寒势未收，
及时一醉比封侯。
阳功亭毒无人见，
已有春光亦信不。
死去元知万事空，
但悲不见九州同。
王师北定中原日，
家祭无忘告乃翁。
绝顶危梯缓步登，
俯空幽阁据崚嶒。
不知吟到无穷处，
但觉一层高一层。
擎水端如治大兵，
儿曹何事解关情。
等閒戏剧休成恶，
两箇俱双莫挠清。
云髻已收金凤皇，
巧匀轻黛约残粧。
不知昨夜新歌响，
犹在谁家绕画梁。
桄榔叶垂翠羽鲜，
木绵花暖紫霞翻。
疾雷急雨忽开霁，
淡白云拂浓清山。
山光水色染秋容，
天际明霞一线红。
冉冉有香来鼻观，
广寒花气散晴空。
禹吾无间圣所叹，
治水殆与天同功。
三千年事一炊顷，
窆石嵯峨烟霭中。
谈天客子昼敲门，
相对晴窗话一樽。
到底忘言方是妙，
梅花枝上看乾坤。
一重山尽一重山，
坐断孤峰子细看。
雾卷云收山岳静，
楚天空阔一轮寒。
紫燎光销大驾归，
御楼初见赭黄衣。
千声鼓定将宣赦，
竿上金鸡翅欲飞。
大洞天连小洞天，
洞天今在海南边。
游人賸有磨崖什，
闲拂苍苔看几篇。
蓼花秋水漫官衙，
令尹情怀自一家。
退食小斋无俗事，
閒呼童子问桑麻。
上疏归来空皂囊，
未妨随意宿僧房。
旧题岁月那堪数，
慙愧平生一瓣香。
方舟追送愧情亲，
水宿风餐两日程。
欹枕清滩醒醉梦，
此中强半是离声。
晴江渺渺跨江干，
春涨平湖万顷寒。
欲挽银潢供砚滴，
坐如震泽在毫端。
一心圆持种种心，
信心诸境绝追寻。
此中无分应难到，
便好回光免陆沉。
枯桑败叶集寒鸦，
篱落芙蓉晚见花。
有客归来新作主，
钓鱼湾处是生涯。
千柱沉沉外第成，
翟车拜庙礼容新。
进贤自昔无私谒，
锡宠从今不计春。
李君墓上松应拱，
元相池头竹尽枯。
多幸乐天今始病，
不知合要苦治无。
旧迹依然已十秋，
雪山当面照银钩。
怀恩泪尽霜天晓，
一片馀霞映驿楼。
金爵觚稜晓色开，
三朝喜气一时囘。
圣人先御红鸾扇，
天子龙舆万骑来。
万仞崖头自放身，
始知花发不干春。
更从箇里寻枝叶，
笑倒当年树下人。
辇路名存迹已陈，
斜阳今作几家村。
缭墙月转华清梦，
来破高陵渡口昏。
墙宇周回院落深，
日光风色净阴阴。
柔条一似孙荆玉，
帖地反腰衔宝簪。
扁舟南去意茫然，
襆被追随便欲前。
亲故道途相与语，
但言高义薄云天。
七十二翁头雪白，
弱冠初游鬓如漆。
除却一二老山僧，
独来独往无人识。
雷霆卷地滩声急，
旌斾摇空树影寒。
千古西山留爽气，
雨馀容我倚栏看。
夜来清梦过城东，
溪水分流径路通。
全似乘查上天汉，
但无严子验行踪。
薰风四月树阴合，
无事高眠昼漏长。
觉后已疑人世改，
起看林影上东墙。
椒丘徐步不离尤，
结驷朱门易养骄。
宁似木鸡甘用拙，
弗如龟䇲以灵焦。
山上飞云片片轻，
云山相似倚空明。
从龙本合封中去，
触石光从望处生。
翠色沈沈万树春，
幽怀宜共竹为邻。
黄山只在阑干外，
谿阁云深认不真。
热戏争心剧火烧，
铜槌暗执不相饶。
上皇失喜宁王笑，
百尺幢竿果动摇。
谪官无俸突无烟，
惟拥琴书尽日眠。
还有一般胜赵壹，
囊中犹贮御书钱。
卓哉青壁插晴空，
古貌稜稜列士风。
人物山川相与重，
是间知有植鳍翁。
此舟无物本来虚，
万斛清香只有诗。
昨夜潮头高几丈，
老僧睡着不曾知。
新罗国里打斋锺，
稳泛灵槎到月宫。
仙侣不知何处去，
秋声依旧着梧桐。
沈沈华省锁红尘，
忽地花枝觉岁新。
为问名园最深处，
不知迎得几多春。
谩种秋兰四五茎，
踈帘底事太关情。
可能不作凉风计，
护得幽香到晚清。
深树冥冥一径风，
溪流应与十洲通。
仙家日月无人识，
只爱桃花二月红。
屏掩轻寒酒半消，
断香残梦两无憀。
开年春意遽如许，
破晓一声婆饼焦。
一声初上最高枝，
忙杀呕哑百舌儿。
老尽西园千树绿，
却怜槐眼正迷离。
望见松林笑满腮，
香厨岂为者僧开。
三千里外有知己，
鸣鴈带书招不来。
殊方无处问平安，
怅望衡阳雁未还。
归马不知山远近，
北山未尽过南山。
村居乐饮鼓冬冬，
亭障无虞岁屡丰。
谁道喧呼妨熟睡，
老人自爱地炉红。
三贤无像亦无堂，
败柳犹垂赤土墙。
官卖神祠有前例，
熙宁丞相起坊场。
孝先风味也堪怜，
肯为周公昼日眠。
枕麴先生犹笑汝，
枉将空腹贮遗编。
随风逐浪事轻狷，
巧占人间欲夏天。
只恐障空飞似雪，
从教糁径白于绵。
银丝餠熟笋供臛，
玉糁羹香茶嗽芽。
食粥案头添雅供，
不知此味更谁家。
放翁白发已萧然，
黄纸新除玉局仙。
寄语山头老师叔，
欲分茅舍度残年。
仙峤倍分元化功，
揉蓝翠色一重重。
还家莫更寻山水，
自有云山在笔峰。
十万腰缠不足珍，
腰围顿减可怜人。
折腰不为五斗米，
彭泽元来解忍贫。
经旬霖雨足莓苔，
忽喜双盆送菊来。
已似风霜憔悴损，
主人云是待晴开。
眼见梅花照玉堂，
只今浓绿复宫墙。
樛枝偃盖云千叠，
下荫清池玉一方。
瑞云擎出捧珠龙，
十二时堂建合宫。
□□颁常同正朔，
要令声教混华戎。
鸟声时向静中闻，
尽日阴晴漫不分。
庭下落花如落絮，
眼前春思似春云。
时无闰月那成年，
庙有先君岂上贤。
鲁国从来秉周礼，
文公何事独无天。
大晟重均律吕全，
乐章谐协尽成编。
宫中嫔御皆能按，
欲显仪刑内治先。
路入前村认杏花，
门前水积半溪沙。
风流髣髴朱陈俗，
白酒黄鸡姓两家。
上界神仙住九华，
故留灵锁护烟霞。
云根欲断溪回处，
流出常山几片花。
露冷芦洲楚水平，
荒坟三尺近甘城。
当年不进王孙饭，
千古谁知漂母名。
采药归来迹已陈，
真风千古蜕凡尘。
细看旧径青青草，
犹是仙人醉里春。
芙蓉已入双林寂，
挂角羚羊无气息。
立关拔转异中来，
借问时人何处觅。
解事东皇自有期，
今年春较去年迟。
未教红着桃开脸，
先放青还柳作眉。
思君远别妾心愁，
踏翠江边送画舟。
欲待相看迟此别，
只忧红日向西流。
夕阳返照树头明，
天外虹收放晚晴。
洗尽尘埃初雨过，
一蝉飞入绿槐鸣。
叔季精神元似旧，
慧慈面目只如新。
来年年是去年年，
今日日同明日日。
金钲画角警塲开，
天子南郊玉辂来。
十里青城遥北望，
䌽云宫殿月楼台。
咄咄相逢话故交，
不嫌万乘友渔樵。
当初未有玄纁至，
只好收纶学弃瓢。
力行可使金如土，
笃好能徕马若龙。
斗米三钱本常事，
风云千载自难逢。
百年光景逐飞萤，
会脱尘劳只有僧。
一饭聊为清净乐，
福田求报我何能。
四年忽忽两经过，
古岸依然窣堵波。
借我绳牀消午暑，
乱蝉鸣处竹阴多。
蹑尽巉巖气未苏，
悔来坡下独长吁。
一观烟雾南山面，
从昔名坡信厚诬。
惨澹胡沙草木腥，
长淮坐断倚贤城。
策勳归去犹遗憾，
未挽天河洗甲兵。
仙源分派到篱东，
灼灼秾华缀露丛。
崔护诗章陶令酒，
两家混作一家风。
弦清拨剌语铮铮，
背却残灯就月明。
赖是心无惆怅事，
不然争奈子弦声。
问讯南湖作么生，
日撞金玉奏英茎。
无人打杀浄饭子，
放出渠头七步行。
潋滟红深百盏浇，
醉归不觉路迢迢。
临分情味殷勤甚，
暗遣人扶过画桥。
江上孤城面面山，
居人也自不曾闲。
蜂游蚁聚知何事，
日夜长桥南北间。
禹益咨俞俨紫庭，
藩星仍映使星明。
鄙夫少日三千牍，
尽付诗情写治平。
风恶波狂身似闲，
满头霜雪背青山。
相逢略问家何在，
回指芦花满舍间。
六幕恢恢皆纲罗，
琴书无计避干戈。
泉南更起招贤院，
从此衣冠去转多。
心空及第无阶级，
直下忘怀罪性空。
一念廓然三际断，
千差万别尽圆通。
一带峰峦云更遮，
倒骑铁马过流沙。
东西南北中央佛，
共饮乾坤一椀茶。
洞庭春色何年赋，
越国王孙几种愁。
今日忽亲鹦鹉杓，
当家馀韵落芳洲。
赤子亲曾约子房，
阿谁培植到横岗。
向人面面皆奇巧，
廊庙如何作栋梁。
荒芜新语不堪听，
猛士凄凄北鄙声。
楚醴不延风雅客，
诗书犹未脱秦坑。
世人尽道路行难，
本分真金入火看。
炼去炼来金体浄，
一槌打作玉栏干。
竞传垂手设三关，
又说常锋示一拳。
谁信云根涌双塔，
松风历历更幽玄。
定回犹觉幻身轻，
更着梅花巧尽情。
月上栏干照孤影，
一枝斜映小窗明。
沧浪峡水子陵滩，
路远江深欲去难。
何似家池通小院，
卧房阶下插鱼竿。
扫石扪萝向上行，
门前坐见白云生。
应思梦得多佳趣，
独宿楼中待月明。
小节区区岂足羞，
功名未显分累囚。
平生自有真知己，
宁患威公怨射钩。
誓酒应须立志坚，
波流逐逐岂其然。
一时感慨无难事，
老叔今踰四十年。
清润潘郎玉不如，
中庭蕙草雪消初。
风流才子多春思，
肠断萧娘一纸书。
七星峰顶绝纤埃，
不负烟霞双眼开。
昨日湘南遥指处，
飞腾今向此中来。
亲友乡闾恨少逢，
多因游宦得从容。
他年傥过鸣珂里，
祇恐飞翰不许从。
可嗟落日志悠然，
便有羣星出见天。
夜月自明人自爱，
不妨人亦闭门眠。
孙吴纪德旧刊碑，
草没蟠螭与伏龟。
惆怅冈头三段石，
至今犹似鼎分时。
昔岁寻芳忻得侣，
江堤物景尽情看。
就中吟恋垂杨下，
撼起啼莺晚吹寒。
吴中四月尚馀寒，
细雨霏霏怯倚阑。
老子真成兴不浅，
榴花折得一枝看。
岸人胆落傍船看，
鼍吐鲸吞一叶寒。
鬼伯神官莫狂荡，
灵台无愧自平安。
菊殿百花梅第一，
重阳节过小春来。
年年岁岁身长健，
摆去穷愁醉几杯。
磥砢擎云十丈松，
冰髯不剪照珑松。
晓窗明眼山前雪，
犹似巡簷看玉龙。
身着袈裟手杖藤，
水边行止不妨僧。
禽栖日落犹孤立，
隔浪秋山千万层。
行过锺山到定林，
青松一径白云深。
三间古屋昭文馆，
那有沉迷富贵心。
胡牀兀兀坐忘情，
似向曹溪见老能。
若处樵歌好消息，
妙高峰上许人登。
大晟新颁雅乐名，
钧天九奏杂英茎。
君王元是身为度，
何待龙门听水声。
自从花发吟何苦，
未见春来惜更深。
天与异香分辨雪，
不教埋没乱山阴。
春归必竟归何处，
无限春冤都未诉。
欲托流鸎问所因，
子规又叫不如去。
螺钿珠玑宝盒装，
琉璃甕里建芽香。
兔毫连盏烹云液，
能解红颜入醉乡。
绿竹不应忘旧好，
黄花还拟结新交。
栏边醉倒非吾事，
只爱金英嫓玉梢。
堆迳残花落豔阳，
通幽何处觅禅房。
留连尽日南溪上，
热恼都忘眼界凉。
雨淫萧艾掩嘉蔬，
况敢堆盘荐腹腴。
借问素餐颜有忸，
河边宁作鲍生枯。
风格孤高又国香，
故教小雪发新妆。
修行嗟我无功力，
却使天魔入道场。
堪忆春云十二峰，
野桃山杏摘香红。
王孙可念愁金锁，
从放断肠明月中。
芳事从今鼎鼎来，
看看花片扑楼台。
一和既盎寒如扫，
锦绣香中图画开。
江湖春水欲生时，
开尽梅花雁北飞。
风雨满庭人不寐，
小窗灯火夜深微。
不知喜事在谁边，
风结灯花何太妍。
恐是邻家醅甕熟，
竹渠今夜滴春泉。
衲僧悟易要迷难，
无限渔翁失钓竿。
点铁成金犹自可，
点金成铁太无端。
与君同鞭洞庭山，
此箇因缘非等闲。
好记灯前一句子，
莫教流落向人间。
江边胡虏年年盛，
借筯应须为扫除。
闻道汉皇方仄席，
不因词赋召相如。
释子身心无有分，
独将衣钵去人羣。
相思晚望西林寺，
唯有钟声出白云。
轻盈嫋娜占年华，
舞榭妆楼处处遮。
春尽絮花留不得，
随风好去落谁家。
胡儿吹角汉城头，
月皎霜寒大漠秋。
三奏未终天便晓，
何人不起望乡愁。
平湖岸侧见高坟，
万土衔来燕雀羣。
鑑面无波天一色，
此中文藻似储君。
醉尉怒呵故侯猎，
亭长豪夺征君牛。
射虎将军馀怒在，
卖药先生一笑休。
独访山家歇还涉，
茅屋斜连隔松叶。
主人闻语未开门，
绕篱野菜飞黄蝶。
疎岭松萝五叶云，
毗卢天外别为秦。
骊龙踏转虚空月，
木马重嘶雨露新。
画艗双双掠水飞，
一天云重锁春晖。
遨头不与追铙鼓，
无限游人寂寞归。
一幅轻绡寄海滨，
越姑长感昔时恩。
欲知别后情多少，
点点凭君看泪痕。
忆昨鬓毛殊未白，
斑斑已复见于诗。
天公嫌汝底相耗，
故遣齐生不待衰。
奉使道中诗百首，
古人遗落尽冥搜。
自怜吴蜀佳山水，
一夜灯前得遍游。
日落山前水涨时，
有人拍掌笑嘻嘻。
篙师只管需把手，
载过神仙不自知。
历说诸侯七十馀，
绝粮桑落尚欢娱。
不容而后知君子，
方笑南冠驾乘驹。
堪赏东君造化奇，
装成蝴蝶满纤枝。
粉融轻翅攒花蕊，
疑是寻芳未去时。
玉殿朦胧散晓光，
金龙高喷九天香。
摵鞭声定初开扇，
百辟齐呼万岁长。
明暗双双照用分，
几人亲到孟尝门。
街头不识真弥勒，
却向灵山问世尊。
水仙绣菊麝香萱，
久种成畦长养便。
分向北堂三益近，
遶墙秋色要争妍。
当场弄出百般奇，
傀儡棚中老偃师。
满眼机关无着处，
到头线索有收时。
孝肃以来风力少，
今龙图是恕斋公。
凭谁为请南山判，
两箇道人争一蓬。
旧传汉殿三眠柳，
烧烛仍闻照海棠。
草木困春人可奈，
政烦茗椀为禁当。
愁看贼火起诸烽，
偷得馀程怅望中。
一国半为亡国烬，
数城俱作古城空。
朱金得丧日悲懽，
内乐知谁梦见颜。
君有上池无限水，
不将涓滴到人间。
名高折桂方年少，
心苦为文命未通。
闻说东堂今有待，
飞鸣何处及春风。
村村绿树起青烟，
隔岸行人叫渡船。
昨夜不知何处雨，
水推枯叶出溪边。
金英翠叶庇灵根，
吹作清秋宝篆熏。
四客对花飞玉斚，
八眉和叶舞红裙。
西子能令转嫁吴，
会稽知尔啄姑苏。
迹高尘外功成处，
一叶翩翩在五湖。
缭绕西隄接暮云，
半天残日尚留宾。
归桡直渡无多怖，
纵有风波不陷人。
日边赐额寺名新，
鸡犬犹迎旧主人。
见说小儿齐拍手，
半山寺主裹头巾。
瘦筇支我上山头，
拂石盘桓看瀑流。
莫讶喧豗何太急，
要归江海济行舟。
钓竿方欲展丝纶，
独向山房访可人。
但觉烟霞随步武，
不知身已在三神。
舍中未报压新醅，
闲弄流尘槲叶杯。
得醉固佳醒亦好，
了无一事到灵台。
蓬壶仙子补天手，
笔妙诗清万世功。
肯学黄家元祐脚，
信知人厄匪天穷。
钿车辘辘辗芳尘，
步幛香移一片春。
花下玉盘行禁脔，
御前宣劝到湖滨。
足加帝腹狂奴态，
自是君王礼数宽。
四海但知天子贵，
先生只作故人看。
豪门方夺吏还催，
打户搥门陆续来。
力弊筋驽不入腹，
愁肠料得日千回。
摆脱尘机上钓船，
免教荣辱有流年。
无系绊，没愁煎，
须信船中有散仙。
绵延苍岫补林空，
菱荇通船万镜中。
黄白花明如绣出，
蜻蜓犹爱蓼成丛。
楼上何人奏玉箫，
数声和月伴春宵。
断肠唤起江南梦，
愁绝寒梅酒半销。
瓌辞度得雪儿歌，
浓墨斜书碧玉柯。
醉折芙蓉薰酒盏，
里湖凉似外湖多。
食新味美欣秋稔，
求旧情深见岁寒。
若共朱门论德义，
万锺争及一瓢箪。
䌽楼帘影夜沉沉，
一片筛凉月似金。
倚得画栏和袖暖，
看人儿女学穿针。
仙界路遥云缥渺，
古坛风冷叶萧骚。
后来岂合言淹滞，
一尉昇腾道最高。
中宵忧岁不成寐，
一雨为霖敢自虞。
应是行台借馀润，
故教均泽及樵苏。
去年滩下黄牛峡，
今日舟逢老鼠岐。
莫恃巖崖起波浪，
可无天定水平时。
一种薰笼出锦机，
殷勤遣送到书帏。
自惭不是裁花手，
沾得仇香香满衣。
白薝卜花露滴滴，
红苾刍草香蒙蒙。
田地更无尘一点，
是何人合住其中。
林间无叶供风落，
溪上有梅迎雪开。
斜日未收门巷暖，
儿童笑指蹇驴来。
雨里油窗莫要关，
滴来堪翫洒堪闻。
万珠贡入龙宫了，
剩得簷前数颗看。
昔年黄阁识奇章，
爱说真珠似窈娘。
若见红儿深夜态，
便应休说绣衣裳。
天高云静月弯弯，
雨过秋空眼界宽。
百亿文殊真妙体，
分明只在一毫端。
论将功中可策勳，
至今香火密如云。
生时不遇孝文帝，
定有何人肯荐君。
梦里曾作南柯守，
少时元是东陵侯。
今朝半醉归草市，
指点青帘上酒楼。
平明南出笮桥门，
走马归来趁未昏。
渐老更知闲有味，
一冬强半在梅村。
古画仍藏古锦囊，
故人携得自瞿塘。
僰僮莋马应羞见，
羌户方调两骕骦。
游从旧分唯三迳，
依倚新交只瘦筇。
红叶碧花诗满眼，
秋来多病苦无悰。
四曲烟云锁小楼，
寺临乔木古溪头。
僧归林下柴门静，
麋鹿啣花自在游。
剥啄延秋屋上乌，
明朝箭道入东都。
宫中亦有风流阵，
不及渔阳突骑粗。
春风浩荡思无涯，
老病萦仍苦恋家。
推枕不知真早晚，
小窗披雨一庭花。
燕燕于飞引蝶狂，
娇鶑歌懒笑蜂忙。
庭前萱草台前竹，
也学春风舞绿杨。
为爱秋花霜后红，
故栽千树待西风。
却思少日拊头语，
泪落花前鬓影髼。
到老不曾开语路，
临行回首却叮咛。
深深海底犹嫌浅，
直向金刚水际行。
山行行得软如绵，
急上篮舆睡霎间。
梦里只闻人喝道，
不知过尽数重山。
国香薰坐先生醉，
秋叶藏花客子迷。
驱使晚风同胜地，
东轩不用镇帷犀。
不肯宗师满大唐，
罗山礼拜错商量。
洞山无佛人难措，
惭愧巖头口放光。
一围蜀锦万花枝，
红绿相携傍酒巵。
不必夜深来秉烛，
满庭风雨湿臙脂。
老来林下养闲躯，
茅屋清虚蚊蚋无。
一径松虱何处起，
入松穿竹两三株。
呜咿声断笛横时，
满目春风不自知。
脚后脚前者些子，
入渠群队听渠疑。
急水滩头泊小舟，
切须牢把遮绳头。
蓦然绳断难回避，
直到通身血迸流。
春风先发苑中梅，
愿春君王万寿杯。
舞罢霓裳归苑去，
箫声犹绕凤皇台。
东岸楼台西岸山，
潇湘一片在中间。
红尘不到沧波上，
僧与白云相对闲。
韶光去也谁能留，
长江衮衮无暂休。
人生既老不复少，
此心未了空悠悠。
人人尽道为贫驱，
出不高车食不鱼。
陋巷最贫谁氏子，
藜羹瀹饭味诗书。
盈盈蝶粉衬蜂黄，
水国仙人内样粧。
同在寒梅应媿死，
枯枝犹说傲冰霜。
菩提坊里着诗豪，
佳木繁阴暑易逃。
不用移文勒回驾，
箇中境界尽清高。
卖尽田园彻骨贫，
不知何处可容身。
楼头浪荡无拘检，
铁笛横吹过洞庭。
隋皇意欲泛龙舟，
千里崑崙水别流。
还待春风锦帆暖，
柳阴相送到迷楼。
绝艺如君天下少，
闲人似我世间无。
别后竹窓风雪夜，
一灯明暗复吴图。
桃李纷纷落雨馀，
愁看春色洗铅朱。
试凭髯许招徐邈，
颇复能中酒圣无。
平如镜面险如崖，
光境俱忘裂万差。
这里无伊蹲坐处，
空生徒自惹天花。
自从顿悟了无生，
动寂无非共佛行。
人问正因无可表，
扬眉之外更无能。
斋厨冷落山头寺，
人物萧条水上村。
几叶商船泊清浅，
一星渔火照黄昏。
朝班尽说人宜紫，
洞府应无鹤着绯。
从此玉皇须破例，
染霞裁赐地仙衣。
使舰新成泛碧澜，
更陪李郭共登仙。
深惭一水如衣带，
不称君家旧济川。
梨园子弟簇池头，
小乐携来候宴游。
旋炙银笙先按拍，
海棠花下合梁州。
夜来霜重着栏干，
玉殿无尘玉甃寒。
日日君王罢朝早，
禁廷无事一冬閒。
柔远楼中俯市嚣，
万家蚁聚汩尘劳。
此中更觉楼低小，
佛界由来着眼高。
英灵精爽平生话，
尚记先生苜蓿槃。
仙去星辰终不灭，
至今梦想骨毛寒。
二字亲闻十九冬，
向来已愧缓无功。
从今何以验勤怠，
不出此心生熟中。
患脚法师不解走，
少年心尽爱花柳。
争知道味却无言，
时得茶香全胜酒。
晓起乘舟江上凉，
昼携蕲竹卧僧房。
隠雷骤作分龙雨，
限我潇潇幽梦长。
菊得陶翁名愈重，
莲因周子品尤尊。
后来谁判梅公案，
断自孤山迄后村。
一朵寒香已自奇，
高丫两朵更清姿。
树前树后花都绝，
折了南枝折北枝。
已恨初年不学仙，
老来何处更参禅。
西风摇落岁事晚，
卧对髙巖看落泉。
沂水春风弄夕晖，
舞雩意得咏而归。
为何与点狂曾晢，
箇里须参最上机。
嘉陵江上嘉川峡，
古木云萝千万峯。
阁道缘山已经月，
萦回未出画屏中。
开到荼䕷花事休，
妇桑男亩又从头。
阳春有脚堂堂去，
万缕垂杨系不留。
推云不动雨声苦，
酝雪未成风力干。
瘖鹜一庭淘墨汁，
也烦老子坐深寒。
青镫连夜得论情，
瓦缶方淫独古声。
人意好时天亦应，
满山风雨忽开晴。
没踪迹处莫藏身，
看来端是眼中尘。
全机打破系馿橛，
棒头敲出玉麒麟。
不复微云滓太清，
浩然风露欲三更。
开帘一寄平生快，
万顷空江着月明。
楼西残月尚胧明，
中禁鸡人报晓声。
清旦司天台进状，
夜来晴霁泰阶平。
新居未换一根椽，
只有杨梅不直钱。
莫共金家鬬甘苦，
参寥不是老婆禅。
忽然一曲称君心，
破却中人百家产。
城外平人驱欲尽，
帐中犹打衮花球。
山前田地卖还买，
松竹清风痛自怜。
堪笑梦中夸富贵，
觉来那直半分钱。
杨震幽魂下北邙，
关西踪迹遂荒凉。
四知美誉留人世，
应与乾坤共久长。
今宵明早为新岁，
明早今宵是旧年。
却羨山中无历日，
循环只认月亏圆。
年光过眼如车毂，
职事羁人似马衔。
若遇琵琶应大笑，
何须涕泣满青衫。
花开好鸟晓关关，
惊觉幽窗小梦残。
宿酒未醒慵起早，
透帘红日上三竿。
暄风吹斋响苍玉，
竹石相看便有情。
提胡卢来沽美酒，
终日撩人不住声。
买石殷勤种水芝，
主人欲速讶渠迟。
朝来喜见芽如粟，
点点青青上下枝。
飞花尽逐五更风，
不照先生社酒中。
输与新来双燕子，
啣泥犹得带残红。
家家籼米与香红，
客子餐腴复醉醲。
但使普天无横吏，
人间何处不春风。
野云飞过玉溪云，
枉把清氛入世氛。
五十三参善知识，
伟哉犹说象山君。
一沼光涵四座寒，
夕阳回首更凭栏。
凭师早把香莲种，
他日期来结社看。
日出扶桑一丈高，
人间万事细如毛。
野夫怒见不平处，
磨损胸中万古刀。
紫头青项有毛长，
金翅生来肉带苍。
两腿圆长班白色，
红牙一对没人当。
三春采采为蚕供，
衣被生灵独有功。
野外谩多閒草木，
可惭无计谢东风。
济南春好雪初晴，
行到龙山马足轻。
使君莫忘霅溪女，
时作阳关肠断声。
小圃秋光不世情，
蠹枝枯枿忽重青。
凌晨自灌银床水，
居士新看种树经。
辟兵龙印篆神经，
系臂香萦绣色轻。
自有微凉生玉宇，
池光静照午阴清。
腊月八夜眼见鬼，
便开大口说道理。
若向衲僧门下过，
烂槌一顿无疑矣。
全身放倒恣憨癡，
肘臂分明曲向谁。
更要梦中重说梦，
我无木枕可来推。
送腊自然时序应，
颁春常与迩遐同。
福随新岁知阳德，
庆协斯男诞禁中。
来逢采石连江雪，
坐见齐山拂槛梅。
惆怅佳人隔烟水，
碧云空谷未归来。
霜髪垂垂老不休，
铁船无底更随流。
儿孙莫讶得鱼少，
盖谓翁翁是直钩。
暂离簿领来邻邑，
旋访灵踪到寿山。
乘闲一游真未易，
岂论身寄此中閒。
万机消烁眼头空，
一点不来谁与同。
未问维摩先杜口，
如何作得住山翁。
寒步江村折得梅，
孤香不肯待春催。
满枝尽是愁人泪，
莫殢朝来露溼来。
雨过回塘涨碧漪，
幽人闲照角巾欹。
银刀忽裂圆波出，
宛似姑溪晚泊时。
岳阳新尉晓衙参，
却是傍人意未甘。
昨夜与君思贾谊，
长沙犹在洞庭南。
鼎沸秦汤满世间，
恨无凉雨洗松关。
道人识破先天易，
又欲携包过别山。
八十丈晴虹卧影，
一千顷碧玉无瑕。
几多风月输诗客，
无限苇芦属酒家。
簷声不断元非雨，
山色才开岂是云。
万象终然仍旧贯，
讵须装点巧纷纷。
纠岭丰溪许避秦，
一坵一壑老遗民。
妻孥莫漫悲家计，
留得黄冠未算贫。
香雾漫空玉作尘，
五龙双凤细扶轮。
君王不得须臾语，
只有轮台哀痛身。
竹枝袅袅采香舟，
桃叶依依罨画楼。
一种垂杨芳草色，
江南江北尽供愁。
皇帝之圃浩无涯，
日月所照同一家。
北连幽蓟南交趾，
东极蟠木西流沙。
青萝翠竹锁禅关，
门对松林第一湾。
白髪老禅应有道，
等閒随客过前山。
梅雪初消柳欲金，
弄春天气昼沈沈。
当时东越西吴事，
试上高台为一吟。
古木寒藤挽我住，
身非靖节谁能留。
多惭不及鸾溪水，
长向山前山后流。
玉手歌姬托凤雏，
堂前画额旋调朱。
春风吴会宜男草，
试问他人种得无。
貂冠骀背侍龙颜，
前殿师臣第一班。
坐使皇基增九鼎，
得贤应许继南山。
先生不得醉红裙，
何以留连逆旅人。
故苑池台老秋色，
頖宫讲罢走车轮。
月照溪边一罩蓬，
夜闻清唱有微风。
小楼深巷敲方响，
水国人家在处同。
桃满西园淑景催，
几多红豔浅深开。
此花不逐溪流出，
晋客无因入洞来。
四边乔木尽儿孙，
曾见吴宫几度春。
若使当时成大厦，
也应随例作埃尘。
小艇上时皆绿水，
短筇到处即青山。
二十四考中书令，
不换先生半日闲。
酒可忘忧更养神，
直须少饮始为真。
君看阮籍刘伶辈，
终为沉酣丧此身。
羣蜻海上迎机舞，
双雁天边避弋飞。
荦荦此心天与识，
滔滔斯世我谁归。
天高列岫出林外，
霜落大江流地中。
晚日桥边数归牧，
牛羊部分听儿童。
旧游萧索十年馀，
走遍东南雪满须。
醉洒银钩题岁月，
窥寻犹在壁间无。
西来白水满南池，
走马池边日落时。
桥底荷花无限思，
清香乞与路人知。
春到枝枝是绿丝，
秋来叶叶是愁眉。
灞桥何限经行者，
不记寻花系马时。
日复陪游泮水湄，
发挥史学到渊微。
直从天理人心处，
剖破存亡治乱机。
谁寄寒林新斸笋，
开奁喜见白差差。
知君调我酸寒甚，
不是封侯食肉姿。
石迳却思乌石寺，
寺巖不数赭亭山。
一望远村霜日白，
酒随吟句入高寒。
生前百事无如意，
死后浮名总是空。
刚把穷愁作题目，
哦诗不要晚年工。
乘春雀舌占高名，
龙麝相资笑解醒。
莫讶山家少为送，
郑都官谓草中英。
夜寒春病不胜怀，
玉瘦花啼万事乖。
薄倖檀郎断芳信，
惊嗟犹梦合欢鞋。
一簪华髪一牀书，
尽日新亭适意无。
莫道长安天样远，
长安自不厌江湖。
只愁风雨劫春回，
怕见枝头烂熳开。
野鸟不知人意绪，
啄教零乱点苍苔。
山观空虚清静门，
从官役吏扰尘喧。
暂因问俗到真境，
便欲投诚依道源。
涧草疎疎萤火光，
山月朗朗枫树长。
南村犊子夜声急，
应是栏边新有霜。
一粥一斋年已老，
千经万论不留心。
菩提本自非言说，
默默知师得更深。
旗亭沽酒少裴回，
左手梅花右手杯。
眼见枝头开数蕊，
春风自我掌中来。
美如西子离金阙，
娇似杨妃倚玉楼。
犹把琵琶半遮面，
不令人见转风流。
日日岚阴守翠微，
清溪平没钓鱼矶。
流鶑一任无来意，
直恐梅花半树稀。
漫浪桐江一把麾，
往来今积十年诗。
次山自序舂陵集，
岂望夔州杜二知。
谋袁大似为曹谋，
却道辛毗破冀州。
五夜邺沟深二丈，
袁公神武一时休。
野老从教不展眉，
且图家国立雄基。
谋臣猛将今何在，
万里风清祇自知。
裕陵故物秦家得，
再拜摩挲老墨潘。
今代廷珪那复见，
纸窗蛛络半乌丸。
烟花已入鸬鹚港，
画舸犹沿鹦鹉洲。
醉卧醒吟都不觉，
今朝惊在汉江头。
女子有家难恋汝，
外甥似舅岂忘渠。
春风万里空相忆，
但愿平安数寄书。
白石青霞为岁计，
佳殽旨酒出仙壶。
侵天有廪无支遣，
岁恶还能赈贷无。
清愁无数暗相随，
酒是渠雠也是媒。
醉里不知何处亸，
等人醒后一时来。
归雁行飞集涧阿，
不贪江海稻粱多。
峯头一荡虽然小，
饮啄犹堪避网罗。
牡丹移向苑中栽，
尽是藩方进入来。
未到末春缘地暖，
数般颜色一时开。
恨无短剑乘风去，
纵有长绳奈日何。
谩说千年归鹤表，
最怜九代入鸡窠。
雨夜孤舟宿镜湖，
秋声萧瑟满菰蒲。
书生有泪无挥处，
寻见祥符九域图。
秋光点点明人眼，
不比寻常巖桂花。
天与刘郎作嘉瑞，
枝枝金粟间丹砂。
下马陵头草色春，
我一怀古一霑巾。
陵边又有累累冢，
应是当年取酒人。
樽前花下长相见，
明日忽为千里人。
君过午桥回首望，
洛城犹自有残春。
方池曲沼动林花，
竹院僧閒日又斜。
西崦果园方晚熟，
一双乌臼打乌鸦。
文章何辠触雷霆，
风雨南谿自醉醒。
八十年间遗老尽，
壊堂无壁草青青。
昨夜湖心共泊船，
一天星露宿寒烟。
朝来极目无洲渚，
知采苹花何处边。
雨后溪流深更深，
倚栏照见一生心。
青山只在桥南北，
枉自穿云渡水寻。
长松偃蹇不依林，
枝榦高盘千亩阴。
昨夜酒醒风雨急，
半空彷彿听龙吟。
门无关锁何由出，
案有诗书敢自期。
寻到古人留意处，
绝胜把酒听歌时。
栖凤枝头数叶轻，
井边篱落正关情。
晚来纵有西风过，
一片秋声作不成。
玉霙着砌晓斑斑，
天惜丰年特地悭。
爽气一屏山倚碧，
冷光千叠水回环。
龙楼问寝正鸡鸣，
玉佩丁东晓气清。
春入椒房偏起早，
三茅观里未钟声。
不二门高八字开，
寥寥不见一人来。
从门入者居门外，
却笑时人点额回。
文章心印老传家，
閒弄湖霜拭剑花。
时事令人添白发，
只凭书味养灵芽。
此则天然与性俱，
执柯何必远求欤。
父兄行己一家法，
圣哲传心万卷书。
箇事全超浩劫前，
借功明位不徒然。
但能不触亲爷讳，
一任冰轮在处圆。
茅屋芦门半市坊，
居民无事亦军装。
愁来莫上城头望，
西北浮云接太阳。
湖水波连野水边，
欲晴鸠唤未晴天。
懒吹云去风无力，
打得花残雨可怜。
夜半呼儿趁晓耕，
羸牛无力渐艰行。
时人不识农家苦，
将谓田中谷自生。
冻仆堆堆依灶燎，
山僧草草具盘飧。
井丹已厌尝葱叶，
庾亭何劳惜薤根。
秋霜春雨不同时，
万里今从海外归。
已出网罗毛羽在，
却寻云迹帖天飞。
露叶霜枝矮作团，
淡黄残绿故瓓珊。
柴门尽日无人到，
独自栽花独自看。
锺山咫尺被云埋，
何况南楼与北斋。
昨夜月明江上梦，
逆随潮水到秦淮。
早年京洛识前辈，
晚景江湖无故人。
难与儿童谈旧事，
夜攀庭树数星辰。
燕梁夫妇几时归，
养得新雏总解飞。
投老卜巢犹未定，
可怜人不似乌衣。
望断烟波眼欲空，
霞光明衬暮天红。
水高数尺舟归急，
幅幅蒲帆饱受风。
鱼鼓才休客至时，
摸头元是最先机。
不须吸尽西江水，
一滴曹溪味便知。
近行远立忽低攀，
不觉繁香入袖间。
既是孤高还洁雅，
凡情于汝信何颜。
旧房西壁画支公，
昨暮今晨色不同。
远客闲心无处所，
独添香火望虚空。
翠实堆盘对绿樽，
清香尚想月黄昏。
主人合试调羹手，
病叟难忘止渴恩。
风不能调碎玉声，
宫商滥奏竟难名。
谁家稚女敲方响，
一曲从头学不成。
青精饭熟思留客，
碧涧芹香可献君。
睡起茶瓯风两腋，
功名何啻等浮云。
日饮无何自醉醒，
平生种种是真诚。
不须私作门人谥，
君亦从来苦畏名。
小艇沿湖看雪飞，
正当骑马蹋春时。
是谁乞与杨花舞，
先占东风一月期。
一室宽于养鹤笼，
荻帘疏透雪花风。
怪来几案无寒色，
春在题诗卷子中。
竟日窗开坐寂寥，
岩前笋稚欲齐腰。
幽禽忽起藤花落，
磵瀑吹声度石桥。
好花移买自嫌贫，
浪蕊空多未许春。
放出江边无数橘，
半黄半绿恼骚人。
花气自来深户里，
鸟声长在远林中。
班班叶影垂新荫，
曳曳丝光入素空。
烟驱扇击手频挝，
奈尔传呼又满衙。
我醉不眠君不去，
下帷高枕任喧哗。
且将一笑悦丰年，
渐老那能日日眠。
引客特来山地上，
坐看秋水落红莲。
公馀来访习家池，
楚楚王孙桂一枝。
九十春光未过半，
倒罍尤喜有前期。
晓起裁诗拟送春，
临池把笔意殷勤。
何人送得春曾去，
只见春风解送君。
红烛短时羌笛怨，
清歌咽处蜀弦高。
万里分飞两行泪，
满江寒雨正萧骚。
湖上清游乐有馀，
玉山未倒不须扶。
后堂深处无人到，
尚许鸱夷讬后车。
小队旌旗半道归，
松阴缓策揽清晖。
女郎未觉褰帷过，
笑语相教着嫁衣。
电光石火箭锋机，
父倒行兮子逆施。
力敌势均难辨别，
一双无孔铁门槌。
嫡长承祧有大伦，
老公爱子本平均。
只知世上寻常理，
争信英雄解灭亲。
五更潮落水鸣船，
霜送新寒到枕边。
报道雾收红日上，
野翁犹盖短篷眠。
乌鸦撩乱舞黄云，
楼上飞花已唾人。
说与江梅须早计，
冯夷无頼欲争春。
前溪独立后溪行，
鹭识朱衣自不惊。
借问人间愁寂意，
伯牙弦绝已无声。
偶向妙峯亭上望，
一襟寒色近春分。
晴风吹放天全露，
吹尽江南江北云。
金爵觚稜转夕晖，
翩翩宫叶堕秋衣。
出门尘障如黄雾，
始觉身从天上归。
长杨杀气连云飞，
汉主秋畋正掩围。
重门日晏红尘出，
数骑胡人猎兽归。
庐山面目非难识，
横岭侧峰皆是真。
若待出来方识破，
不知何用箇中人。
两边楼馆倚晴空，
阁出中间与画同。
剑未归时潭得月，
舟从来处客乘风。
郭君大砚如南溟，
化我霜毫作鹏翼。
安得剡藤三千尺，
书九万字无渴墨。
要知微雨密还疎，
空里看来直是无。
不被波间三两点，
阿谁见破妙工夫。
断石残碑聚一堂，
螭蟠凤舞费平章。
颜苏喜得初平侣，
名节知无愧范滂。
岁除无物可相延，
四壁深围满屋烟。
几度拨开还自问，
柴头尽处是新年。
音官始奏融风至，
御水初传晓冻开。
寒漏催将仙腊尽，
春旂飞入贵宫来。
邻院相招象戏归，
和衣卧到日平西。
起来理通琵琶谱，
花底春莺向晚啼。
改号泥封下碧空，
天光远烛郡城中。
禁林旧德承宣重，
预向偏州致岁丰。
莫笑门庭草棘荒，
也能随事答年光。
半瓶野店沽醇碧，
一畚邻园饷矮黄。
东西一节大江边，
来往勤民亦有年。
未必米盐劳试守，
更从根本得深研。
春工管不了霓裳，
风自南来占取香。
一夜谢池晴雪满，
无人说与蔡中郎。
村落园林有几家，
隔墙遥出拒霜花。
自怜马上看秋色，
不似城头覧物华。
巖谷相从始晏然，
又携瓶锡应时缘。
奉川此去无多远，
兴发何妨访戴船。
贫食官仓不自由，
强扶衰病坐荒邮。
送迎不是祠官事，
偶见青山急下头。
古寺无风地亦凉，
人家难得此修廊。
老僧贪说葛藤话，
不觉山童上晚香。
往年江外抛桃叶，
去岁楼中别柳枝。
寂寞春来一杯酒，
此情唯有李君知。
霏霏小雨湿松株，
疑是初成道士图。
我亦搜诗要穷底，
此时幽思不枝梧。
一旦悲欢见孟光，
十年辛苦伴沧浪。
不知笔砚缘封事，
犹问佣书日几行。
细题叶字包青箬，
割取丘郎春信来。
拚洗一春汤餠睡，
亦知清夜有蚊雷。
夜凉吹笛千山月，
路暗迷人百种花。
棊罢不知人换世，
酒阑无奈客思家。
锺陵未命千里驾，
洞庭亦系沙边舟。
闭门读书卧岁晚，
世事敢云风马牛。
十方同是一空虚，
饮啄随时祇自如。
旧日事来长是笑，
而今和笑没工夫。
溪山夺目壮哉县，
风露侵肌老矣身。
断岸横舟偏得月，
小桥曳杖不逢人。
杖策山隈亦水滨，
閒中未害饱经纶。
何曾寂寞嵌巖里，
惯着风流廊庙人。
炎炎畏日爱浓阴，
穆穆清风爱好音。
不独爱松兼爱竹，
此君亦有岁寒心。
草阁柴扉星散居，
浪翻江黑雨飞初。
山禽引子哺红果，
溪友得钱留白鱼。
六出霏霏过小帘，
梅梢着处似沾粘。
天工底事巧装点，
只为花疏特故添。
漫漫荒池浸绿芜，
残碑一丈载龟趺。
当年刻画书勳阀，
雨打风吹字已无。
客鸟倦飞思旧林，
裴徊犹恋众花阴。
他时相忆双航苇，
莫问吴江深不深。
忽忆故人天外去，
感君赠我琼瑶枝。
世间好句无人共，
郎罢吟诗囝和诗。
明月堂前玉几山，
倦游双径却来还。
舅甥相与成三隠，
城郭山林等是闲。
腊梅初与雪争妍，
素艶寒香亦可怜。
政使北风吹得尽，
一枝金蓓始嫣然。
已向闲中作地仙，
更于酒里得天全。
从教世路风波恶，
贺监偏工水底眠。
朝廷不召李功甫，
翰苑不着刘潜夫。
天下文章无用处，
奎星夜夜照江湖。
八月山中夜渐长，
雨声灯影共凄凉。
遥知南郑风霜早，
已有寒熊犯猎塲。
仲尼初不离灵台，
请业门人日日来。
一念回光是论语，
何须尘简面前开。
兰阇兰阇一弹指，
高鼻人人俱喜欢。
北客近知郎罢语，
南人许拜乞银官。
不道云居行路难，
临歧留约待初寒。
先烦寄语诸尊宿，
莫笑庞公祇野冠。
水鸭䴔䴖拍拍飞，
菰蒲深处弄烟霏。
唤回二十年前梦，
半醉姑溪棹月归。
古苔危磴着枯藜，
脚底翻涛汹欲飞。
九陌倦游那有此，
从教惊雪溅尘衣。
若问如何是此心，
能思能索又能寻。
汝心底用他人说，
只是寻常用底心。
斋居雅意与谁论，
会见依光沐宠恩。
惭愧野人欺我懒，
相招炙背坐松根。
霜洗横枝月上初，
春彜更可共谈无。
玉杯一一寒于雪，
贮以诗肠渺似湖。
易名宽翅号蟑螂，
翅阔头尖牙用长。
身要匾摊脚要细，
只许英雄三二番。
富贵真成一聚尘，
饥寒选得万年名。
心知那有扬州鹤，
更问侬当作么生。
体妙探玄尽涉程，
争如野老异中行。
功忘日月平怀稳，
免事君王宠辱惊。
三伏闭门披一衲，
兼无松竹荫房廊。
安禅不必须山水，
灭得心中火自凉。
圣门事业远难攀，
立志须同古孔颜。
井不及泉犹弃井，
山如亏篑未为山。
一从轻弃五边州，
所恃藩篱仅武休。
又谓武休无足恃，
并捐洋汉守金牛。
台后漫山十里梅，
村南村北总诗材。
荒寒莫恨无人领，
会与奚奴杖屦来。
北风吹我上金台，
忍见蛾眉堕马嵬。
宴罢蟠桃王母去，
江南肠断贺方回。
聚散虚空去复还，
野人闲处倚筇看。
不知身是无根物，
蔽月遮星作万端。
平生跌荡坐穷诗，
今日论诗似旧时。
第一义中无适莫，
为君重赋楚人辞。
落日西风捲白沙，
关山万里客思家。
芦花雁断无来信，
柿子霜红满树鸦。
薝卜标名自宝坊，
薰风开徧一庭霜。
閒来扫地跏趺坐，
受用此花无尽香。
屴崱峰头万丈梯，
上方高与白云齐。
青山尽处海门阔，
红日上来天宇低。
宋武英雄世莫加，
长驱千里定中华。
乘机不据金汤险，
自剖乾坤作两家。
房星烨烨照明堂，
陟配神皇咏我将。
怵惕孝思霜露感，
如山降福自穰穰。
西湖处士骨应槁，
不复龙蛇看挥扫。
是谁招此断肠魂，
竹外一枝斜更好。
十智同真验作家，
可中毫忽不容差。
若无师子翻身句，
现在徒将面自夸。
边风萧飒动江城，
独上高楼故国情。
碛里征人三十万，
空教弟子学长生。
闷见戈鋋匝四溟，
恨无奇策救生灵。
如何饮酒得长醉，
直到太平时节醒。
早正中闱妇道成，
曾裨内禅母仪新。
如今永与勋华主，
共享千春及万春。
前身疑是此山僧，
猿鹤相逢亦有情。
珍重岭头风与月，
百年常记老夫名。
阶除尽日微风度，
帘幕先秋暑气还。
莫讶使君临案久，
雨晴端正见南山。
吾家消息默中看，
看处虚明霁月寒。
一色是功须转却，
石霜端要髑髅干。
瓦声初听响疏疏，
顷刻庭除百斛珠。
寒雀不知来啄米，
群鸡粥粥亦相呼。
统摄群峰占水湄，
长如翼德断桥时。
恶声聊断仙灵耳，
赤帻空汗百世师。
一劄当头奇复奇，
箭锋不堕有无机。
踢翻玉女头盆水，
夜半泥牛跨海归。
翠巘千重水一湾，
小桥数板屋三间。
此中竟日无车马，
时听樵歌落半山。
夜来微雨洗芳尘，
公子骅骝步贴匀。
莫怪杏园顦顇去，
满城多少插花人。
吏隠三年楚水头，
每随凫雁杙扁舟。
归来喜色惊邻里，
分得潇湘一片秋。
诗来读罢亦伤神，
惆怅两翁苍与芸。
聚首当时惭我少，
祗今一老独深云。
回首山光古寺基，
拂天寒木耿斜晖。
孤撑渐与锺声远，
但见风幡竹外飞。
李花宜远更宜繁，
惟远惟繁始足看。
莫学江梅作疎影，
家风各自一般般。
翠分浓淡山开画，
红晕浅深花弄妆。
诗料自来寻老子，
句成浑不费思量。
归粟招提刻翠珉，
羯胡稽首歎名臣。
今闻整辔登廊庙，
应有先声讋四隣。
先知左袒始同行，
须待龙楼羽翼成。
若使只凭三杰力，
犹应汉鼎一毫轻。
吟背春城出草迟，
天晴紫阁赴僧期。
山边树下行人少，
一派新泉日午时。
武林风物异他乡，
三竺山行草亦香。
村落寻常绩麻处，
隔帘时复见红粧。
红梅阁下梅香动，
青草湖边草色新。
鼓枻行将指归路，
倚栏犹得会乡人。
洞庭木落风霜秋，
兼葭处处使人愁。
可怜一见京尘里，
却忆孤槎天际浮。
先生垅上带经锄，
一雨朝来土脉苏。
盈尺槿篱须补缀，
邻翁殊未识龙雏。
忽见鶑鶑挟两雏，
因人感旧易欷歔。
佳人例属沙咤利，
春去春来能啭无。
嗷嗷旅雁满寒塘，
闲坐归舟带夕阳。
一一似能遵礼教，
等闲惊起便成行。
飘零不用叹春工，
风味端期鼎鼐中。
欲揽阳和归宇宙，
何妨飞舞作先锋。
城北城南柳絮飞，
街东街西鹁鸪啼。
海陵三月与春别，
一夜雨成三尺泥。
汉水方城带百蛮，
四隣谁道乱周班。
如何一梦高唐雨，
自此无心入武关。
若不坐禅销妄想，
即须行醉放狂歌。
不然秋月春风夜，
争那闲思往事何。
胜地清无一点埃，
水晶城里小瑶台。
环堤柳弄碧云合，
浮岛莲分翠盖来。
平南无策鬓如霜，
七十峰前隠旧乡。
相约祝融孤顶上，
借君吟笔画潇湘。
冷火寒斋酒一樽，
黄柑分遗及诸孙。
菜园罗帛灯千眼，
说着承平暗断魂。
一别京华十七年，
野情长是恋家山。
谋身太拙真堪笑，
头白重来度剑关。
幽栖不寄绝交书，
车马从喧卖酒垆。
卧转午阴春睡足，
却寻峰树数花须。
战尘漠漠草荒荒，
兵过村空菊自黄。
死尽亲知身偶在，
干戈丛里见重阳。
三间官屋老湖滨，
孺子名声日日新。
下榻本非天上事，
后人空自愧前人。
别殿和云鏁翠微，
太真遗像梦依依。
玉皇揜泪频惆怅，
应歎僧繇彩笔飞。
王氏家山昔在兹，
陆机为赋陆云诗。
青莲香匝东西宇，
日月与僧无尽时。
世家曾览楚英雄，
国破城荒万事空。
唯有邮亭阶下柳，
春来犹似细腰宫。
浮云散尽月孤明，
月里仙人影更清。
忆昔相逢不相识，
如今同坐复同行。
中流四顾浪花平，
双橹夹船鹅鹳鸣。
欵乃声中山水绿，
不妨缓缓计归程。
寺出平郊开雨云，
村藏桃李几家春。
尘埃不渡沧洲梦，
杨柳溪桥影照人。
长鱼三尺困横盆，
送入清流喜欲奔。
报我金匙仅盈寸，
掷还聊喜不贪存。
人人争劝走淮西，
莫犯翁翁按剑疑。
我问平山堂下路，
忠臣见诎有天知。
春入长安百万家，
湖边无日不香车。
一株柳色吾无分，
看杀庭前荠菜花。
一纸书来抵万金，
天涯慰我念家心。
只今王室犹如此，
回首东吴涕作霖。
甘言误我三折臂，
良药为洗五斗肠。
欲知苦过味方永，
请试君家肘后方。
我本人间有发僧，
只堪林下续传灯。
君恩强遣司民社，
千里江山笑不能。
诸郎联璧万人看，
新有诗声伯仲间。
作意登临还得句，
此生宁复要长闲。
拟向明时受一廛，
着鞭尝恐老农先。
行藏已问吾家举，
从此驰君四十年。
雪立孤标不受霾，
世间浪蘂等浮埃。
清高已是无俦伍，
更向群山顶上开。
自倚婵娟望主恩，
谁知美恶忽相翻。
黄金不买汉宫貌，
青冢空埋胡地魂。
竹林深处杜鹃啼，
两巖青青草色齐。
欲识人间真罨画，
朱籐倒影入清溪。
长安甚闹不须惊，
好与牛儿着鼻绳。
方便把他悲愿满，
斩新然佛大明灯。
华盖车前龙步滑，
紫微垣上凤巢寒。
一时扫下尘泥去，
却入汉家盛露盘。
已爱观音远俗尘，
鹫峰林壑更清新。
不辞遍历安禅地，
要使溪山识主人。
谁带金轮髻里珠，
何妨相逐去清都。
旧山大有闲田地，
五色香茆有子无。
孤舟江上畏春寒，
故国烟花想已残。
沉醉不愁归路远，
凭君传语报平安。
肯因冷澹怨年芳，
霜满寒林月满塘。
至白世间惟玉雪，
不如伊处为无香。
野性平生惟爱月，
新晴半夜覩婵娟。
起来自擘纱窗破，
恰漏清光落枕前。
一日经行白骨堆，
中流失柁为心摧。
海陵棹子长狼顾，
水有船来步马来。
山色依依水自流，
内人斜畔最堪愁。
荒榛蔓草萦寒骨，
更有何人弔杜秋。
月明深夜越来溪，
撑得船回泊短堤。
一片柳阴随水绿，
山风吹起杜鹃啼。
先帝宫人总道粧，
遥瞻陵柏泪成行。
旧恩恰似蔷薇水，
滴在罗衣到死香。
稽首摩耶大肚皮，
无忧树下手攀枝。
母子至今无觅处，
落花啼鸟示全机。
小随阿姊学吹笙，
见好君王赐与名。
夜拂玉牀朝把镜，
黄金殿外不教行。
短短菰蒲绿未齐，
汀洲水暖鴈行低。
柳阴小艇无人管，
自送流花下别溪。
高高碧盖拥红衣，
拍拍方塘漾渺弥。
前竹后松相映带，
香风何自透禅扉。
茅菴西畔小池东，
乌鹊藏身柳影中。
沙岸山坡无野店，
不知此处有清风。
出架蔷薇秀晚枝，
雨馀屋角理蛛丝。
可怜一曲秋风地，
万思千情鬭入诗。
日暖风和莺啭新，
柳垂金线系东君。
东君不惜无私力，
一点花红一点春。
凿出巉巖似镜形，
年深剥尽藓痕青。
世间更有磨塼者，
欲借钳锤与五丁。
底事离羣今暮春，
故人怀想渴生尘。
阳关声断空回首，
惭愧迁乔鸟语新。
知己从来自有天，
除书宁复待人传。
青云直上非逾分，
占上声名五十年。
浮绝山连白玉京，
金华楼共日华明。
五真结就圆珠气，
骨似丹琼貌似婴。
立亡坐脱不为奇，
石霜迁化少人知。
九峰师子连天吼，
刹那惊杀野狐狸。
山腰老桧结缨络，
石眼飞泉鸣珮珰。
午梦悠悠谁唤觉，
竹风时借枕衾凉。
一别芳洲不计年，
旧时攀折柳依然。
故人似欲撩诗兴，
賸折梅花向酒边。
狮子教儿迷子诀，
拟前跳踯早翻身。
无端再叙当头着，
前箭犹轻后箭深。
云英粲粲笑相重，
结子能参鼎鼐功。
茜杏妖桃缘格俗，
含芳不得与君同。
东风未解北风愠，
腊雪半消春雪深。
欲向僧房觅清昼，
细听山暝孤猿吟。
十里荷开菡萏初，
我公初至有西湖。
却将公事湖中了，
见说官闲事也无。
昨日卖鱼到城郭，
暑气千门正炮烙。
买酒归来风露凉，
始信人间渔父乐。
高堂光禄心刘向，
未托孤前亦已知。
争奈九龙规太大，
不堪浅薄武皇基。
林外一声青竹笋，
坐间半醉白头翁。
春山最好不归去，
惭愧春禽解劝侬。
葺得南园过一春，
无从再见物华新。
匆匆相别休相忆，
已有风流贤主人。
暖莺春日舌难穷，
枕上愁生晓听中。
应褭绿窗残梦断，
杏园零落满枝风。
边腹从来不贮愁，
归鸿目送颇悠悠。
三吴何用忧狼顾，
一战行看擒狗偷。
牛渚笑中曾捉月，
道山归去亦乘鸾。
人间尚有馀缘在，
又把尘编倒折看。
山腰石有千年润，
海眼泉无一日干。
天下苍生待霖雨，
不知龙向此中蟠。
翩翩别去七经年，
特特归来两浩然。
东道有时推谢令，
后堂无地着彭宣。
骇浪吞舟脱巨鳞，
结绳为网也难任。
纶乍放，饵初沉，
浅钓纤鳞味更深。
家藏歌吹只西邻，
吹落梅花歌落尘。
百叶桃开深院里，
输他白髪有情人。
豆熟连村雨叶黄，
秔肥蘸水露华香。
凉蝉已抱寒茎槁，
冻蜨犹穿晚菊忙。
闭息含真抱叶枯，
春风将尽蜕寒肤。
绿槐忽作仙人啸，
长曵一声山日晡。
江城木落又秋高，
归梦难成客鬓凋。
拟倩西风吹雨去，
莫来窗下打芭蕉。
金翰振晓近天威，
玉宇循琼昼影迟。
曾上大裘头上看，
暧然可爱是冬曦。
竹引山泉玉甃池，
栽莲莫怪藕生丝。
如何不似麻衣客，
坐对秋风待一枝。
灵根不肯混凡柴，
天意移将福地来。
向日亲逢霹雳手，
今朝果作栋樑材。
琼林殿侧玉钩栏，
雪复新花四月闲。
密影酡容千客坐，
柔条何啻万龙蟠。
龙护深潭草木昏，
断碑元祐典刑存。
蜀仙已去吴僧少，
岭上松篁亦断魂。
蓑笠相从老故丘，
断桥流水护深幽。
竹箫吹落黄昏月，
诗与梅花一例愁。
堪笑跳波数百滩，
如何入峡顿无喧。
人言此峡如巴峡，
只欠三声堕泪猿。
昔日慵工记姓名，
远劳辛苦写西京。
近来渐有临池兴，
为报元常欲抗行。
茅舍荒凉旧固陵，
汉王城对楚王城。
徐州烟火连丰沛，
天下还来屋角争。
偷桃窃药事难兼，
十二城中锁彩蟾。
应共三英同夜赏，
玉楼仍是水精帘。
细雨满山眉黛敛，
怒涛千古哭声寒。
须知此庙关风教，
莫作寻常神女看。
穿云高入双峰寺，
投壁难追四祖禅。
香积喜逢蒲塞馔，
拂床聊寄吉祥眠。
丞相含沙作短狐，
直言长揖黯何孤。
相容幸有两人在，
帝与侯家老骑奴。
朝廷今日重农耕，
劝募招怀有度程。
四海田畴须垦闢，
万箱菽粟看流行。
端的洪炉百炼钢，
双收双放凛寒霜。
这些柄欛捻得定，
要截诸方短与长。
炎帝乘风驭气行，
前驱警跸羽仙轻。
胸中一部钧天乐，
吐作衙官唱道星。
凌晨上马晚方回，
不省好花开未开。
谁把金钱买花树，
带将春色入城来。
少日飞扬翰墨场，
忆曾上疏动高皇。
宁知老作功名梦，
十万全装入晋阳。
凫鹜迎船似有情，
随波故起绿粼粼。
野花照水开无主，
谁信春归已两旬。
神仙有分岂关情，
八马虚随落日行。
莫恨名姬中夜没，
君王犹自不长生。
日日开门避宠呼，
舞骖飞盖共虚徐。
昔人枉解痊秦痔，
只得君王五乘车。
遮寒破衲雪蒙头，
笑我浪怀千岁忧。
解下腰包只如此，
亦无莫莫与休休。
惊人事业传三馆，
动地文章震九州。
老夫欲别无他祝，
以愿双封万户侯。
一轮红日倚青山，
只在湖光数里间。
听得画船人说道，
钱塘门到夜深关。
似觉山桃野杏非，
耻将浓绿眩群姿。
向天乞入秋风队，
兰菊中间入片时。
梁间客燕一采芑，
韝上饥鹰肉不肥。
爱杀前溪双属玉，
羽毛如雪背人飞。
随唐而下贵公卿，
近世风波走利名。
借问天津桥下水，
当时湍急作何声。
姓字看侵尺五天，
芳菲占断百花鲜。
马嵬好笑当时事，
虚赚明皇幸蜀川。
茅簷晴日暖于春，
一枕钧天乐事新。
满眼繁花皆得意，
午眠安稳却无人。
两岸人人开盛宴，
飞来飞去如掣电。
明年文场角胜时，
也如此日舟人战。
寂寂东轩晨起迟，
蒙茏草木暗疏篱。
风来众绿一时动，
正是先生睡足时。
柴门虽设不曾开，
俗面向人三寸埃。
却是前溪双白鹭，
门关不住又飞来。
忘却教人锁后宫，
还丹失尽玉壶空。
嫦娥若不偷灵药，
争得长生在月中。
世间何处觅西湖，
风月无边酒一壶。
尽道此中如画景，
不知此景画中无。
鼻根无奈重烟绕，
偏处春随夜色匀。
眼里狂花开底事，
依然看作一枝春。
谁家翠袖倚朱楼，
指画栏干不举头。
蜂蝶入怀花扑面，
可能全不解春愁。
自怜五十鬓如丝，
更把閒身与物驰。
惟有高人收倦翼，
世间万事一弹棋。
古今题品几词人，
莫怨边风两鬓尘。
不是丹青曾汝误，
琵琶到老一宫嫔。
云拥莲峰插太虚，
清香不付岭南卢。
而今五叶分明在，
触处离披见得无。
人人共说梅花好，
试问梅花好奈何。
到底物名嫌太甚，
市区酒肆尽东坡。
一奋冲天跨六州，
生前天已怒旄头。
开何有意容王猛，
肯使鱼羊食不留。
归隠青山岁月多，
定知无意出烟萝。
樵风自是仙家事，
更莫看棋烂斧柯。
穷秋璧月才圆后，
犹忆桑弧初挂年。
千里一尊懽稚子，
祝君从我傲壶天。
飜手作云复手雨，
纷纷轻薄何须数。
不见管鲍贫时交，
此道今人弃如土。
万里长江吸一杯，
等闲袖剑九华来。
溪桥独坐无人识，
又驾长风跨鹤回。
自卫区区亦甚勤，
刳肠剔柱奈何人。
若知射影能相惧，
应学含沙得保身。
青牛仙去不虚传，
常用虚中落断边。
自是一生多蹇薄，
夜深犹立古皇前。
出郭舟行十里间，
少微山近若蕡山。
山中处士已长往，
一点客星云外闲。
秋阴漠漠秋云轻，
缑氏山头月正明。
帝子西飞仙驭远，
不知何处作吹笙。
桥柱疎疎四寂然，
亭前突出八鱼船。
一声磔磔鸣榔起，
惊出银刀跃玉泉。
长江东去跨虹桥，
千丈横隄捍海潮。
更向烛谿图永利，
坐令百里沸歌谣。
京房刘向各称忠，
诏狱当时迹自穷。
毕竟论心异恭显，
不妨迷国略相同。
小菴深隐红尘外，
云在茅簷四角边。
月落乌啼天欲晓，
惊回何处梦游仙。
天教桃李作舆台，
故遣寒梅第一开。
凭仗幽人收艾纳，
国香和雨入青苔。
一丛高鬓绿云光，
官样轻轻淡淡黄。
为看九天公主贵，
外边争学内家装。
佳人睡觉失青山，
恶毒心肠卖笑颜。
认得皮毛一归去，
花枝无艳虎全斑。
一拶银山铁壁摧，
大悲院里赶村齐。
善财拄杖如无用，
乞与佯狂老万回。
倦对飘零满径花，
静闻春水闹鸣蛙。
故人何处草空碧，
撩乱寸心天一涯。
乾坤尽是黄金国，
万有全彰净妙身。
玉女背风无巧拙，
灵苗花秀不知春。
君房足下竟成谀，
只是韩歆已破除。
岂有江湖钓竿手，
为君台阁奉文书。
豹皮茵下百馀钱，
刘堕闲沽尽醉眠。
酒病校来无一事，
鹤亡松老似经年。
笔端鸾凤诗千首，
社下鸡豚酒一锺。
九十日春今强半，
典衣还忆少陵翁。
属城甘雨几经春，
圣主全分付越人。
俗眼不知青琐贵，
江头争看碧油新。
为报繁霜且莫催，
穷秋须到自低垂。
横拖长袖招人别，
只待春风却舞来。
只箇丛林粥饭僧，
滥膺徽号愧无能。
临风将底祝君寿，
遥指南山千万层。
别后开园日就荒，
对花还忆少年狂。
东荣几树应无恙，
待得予归破嫩黄。
道人清绝在中宵，
清绝因何生寂寥。
最爱读书窗外雨，
数声残剩过芭蕉。
头枕南山尾北山，
风雪陡顿落人间。
五台拍手峨嵋笑，
此外都卢是赤斑。
芝堂自瑞天朝宋，
竹郡久更江左唐。
愿似诚斋诗句说，
朝京旧路再筠阳。
囊无金絫贫如故，
镜有丝生老奈何。
一事尚堪夸北客，
来时诗少去时多。
海天重叠四山云，
半出星辰亦半昏。
上得篮轝是中夜，
两街灯照九重门。
僧寺本来能脱俗，
水南逼市漫成竿。
台喧地污要除扫，
禅月当年真可安。
年来学道未知方，
羞逐鶑花燕蝶忙。
三五年加心死尽，
有如鱼鸟见毛嫱。
狼心那顾歃铜盘，
舌在纵横击可汗。
自分身为虀粉碎，
虏中方作丈夫看。
鼓寂锺沉托钵回，
巖头一拶语如雷。
果然只得三年活，
莫是遭他受记来。
寺占西山第一峰，
与君高步蹑云踪。
西风吹尽霜林叶，
放出亭亭十丈松。
半载幽居太寂寥，
春风送暖此良宵。
深情不必旁留恋，
好布罗帷笼阿娇。
定是当时有难疑，
一贤指画众肩随。
而今纵有人挥麈，
问者为谁听者谁。
款段曾陪马少游，
而今人在凤麟洲。
黄公酒肆如重过，
杳杳白苹天尽头。
作官要自有家法，
童稚熏蒸饱见闻。
堆案文书谈笑了，
先将勤政报君恩。
莫言种木事平平，
多少行人上玉京。
岂惮炎途依密荫，
云天大芘尽蒙成。
卦中设象本仪形，
得象忘言意自明。
后世迷徒惟泥象，
却行卦炁望飞昇。
修竹茂林山寺幽，
蝉声如沸满清秋。
吸风饮露无求世，
嘒嘒何为噪不休。
岭外从来不识春，
青梅年后已尝新。
深山忽有残花在，
知与清明待北人。
柴门西畔枕陂塘，
社雨新添一尺强。
台省诸公方衮衮，
故应分喜到耕桑。
生长冷阶閒砌畔，
一春知见几花飞。
虽霑雨露无多子，
却到秋来绿转肥。
雁门泉水热于汤，
清净源从古道场。
应笑骊山山下水，
至今犹带粉脂香。
晓云扶日上高梧，
一枕春酲困未苏。
山鸟不知如许事，
隔窗犹自劝提壶。
壁间诗字有凝尘，
庭下梅梢又作春。
独有城南汪教授，
当时同是看花人。
绿章封事步虚仙，
来自东皇太乙边。
满袖明珠出光怪，
又随溪月上归船。
病起云山草木秋，
浮华世事谩悠悠。
从来万法不为侣，
何以韶阳六不收。
商飚初至月埋轮，
乌鹊桥边绰约身。
闻道佳期唯一夕，
因何朝暮对斯人。
和靖当年不娶妻，
因何七世有孙儿。
若非鹤种并龙种，
定是瓜皮搭李皮。
提壶劝饮元无秫，
促织催机未有丝。
叶底蝉蟟尤更苦，
吸风饮露伴人饥。
低花树暎小妆楼，
春入眉心两点愁。
斜倚栏干背鹦鹉，
思量何事不回头。
君家家学陋相如，
宜与诸儒论石渠。
古纸无多更分我，
自应给札奏新书。
凤阙轻遮翡翠帷，
龙墀遥望麴尘丝。
御沟春水柳晖映，
狂杀长安年少儿。
古巖苔闭冷侵扉，
飞者惊危走者迷。
夜深寒热汀洲火，
失晓渔家辄自疑。
暑夕炎蒸着摸人，
移牀借月卧中庭。
更深露下衣襟冷，
梦到阳台不奈醒。
刘向拳拳老更忠，
外家恩泽尽侯封。
分明社稷苍生计，
只在平居畎亩中。
闻为诗魔掩贝多，
辞源衮衮倒洪河。
遥知传诵日千纸，
淇上高唐无善歌。
耸脰攒蹄一驻鞍，
毡衣韦帽白漫漫。
祇应田舍骑牛者，
无此风沙踏雪寒。
当头一诺未为亲，
大道难将语默分。
不听晚风江上笛，
一声吹破碧天云。
尘尘刹刹号南无，
末后收来付老卢。
结果传灯周法界，
谁人肯辨此工夫。
狮子教儿迷子诀，
拟前跳掷早翻身。
罗纹结角交锋处，
鹘眼临时失却踪。
君王锡庆自高天，
禖燕宫庭每每传。
老㜮宝箱珠遍蹙，
别收诸阁洗儿钱。
舜日重明四海清，
满天和气乐昇平。
延祥柱杖生欢喜，
掷地山呼万岁声。
晚风残日下危楼，
斜倚栏干满眼愁。
休唱阳关催别酒，
春情离恨总悠悠。
臯亭回首软红尘，
晴日僧房暖似春。
禅老眈眈如卧虎，
相逢一笑问前因。
万境崩腾倒笔前，
飘飘落纸似云烟。
要看墨妙供千手，
莫遣诗翁入两肩。
层澜叠浪势轰雷，
怒雨号风湧雪堆。
半夜四天云墨黑，
恍疑白马闯江来。
五十馀年四海波，
建元三载尽征和。
中央寸土才无血，
沃日浇天瓠子河。
浄色只应撩处士，
国香今不落民家。
江城望断春消息，
故遣诗人咏此花。
朱门终日饫甘肥，
绮绣盘筵鲙缕飞。
宁识山林枯槁士，
清风千古首阳薇。
斋中寒日影珑葱，
斋外参天十八公。
二十四州民乐否，
莫教一物怨途穷。
挝鼓扬旗向石头，
列山山下使人愁。
风前独倚危樯立，
遥认西淮四五州。
汉承秦后古书亡，
太息高文总未遑。
六叶蒲轮迎一老，
元来却是议明堂。
自负孤高伴岁寒，
玉堂茆舍一般看。
顽风摧剥君知否，
铁笛一声人倚栏。
一念寜容事物侵，
天魔元自是知音。
拾遗大欠修行力，
小吏相轻尚动心。
黄昏月姊翦云开，
夜半雷车载雨来。
晨起钩帘望霄汉，
风花吹堕万璚瑰。
鼯鼠终成五技穷，
老于文字苦无功。
谩将平日雕龙口，
细为离骚说豸虫。
会稽王谢两风流，
王子沉沦谢女愁。
归思若随文字在，
路傍空为感千秋。
十里溪山别两年，
忽闻消息为欣然。
把书簷下往来看，
不觉人行到面前。
利刀拈起白如霜，
可惜无端成自伤。
消尽少林三尺雪，
古今天地只寻常。
南风未蛰浙江波，
倦客闲愁似许多。
安得双鬟如阿素，
红檀声里釂金荷。
生灵膏血是缗钱，
买得珍珠颗颗圆。
痛惜鲛人在深海，
风潮沉溺几多船。
去年涧水今亦流，
去年杏花今又拆。
山人归来问是谁，
还是去年行春客。
蠹简时披落暗尘，
昼窗风冷冰蟾津。
不须长歎夫差事，
恐有邻房儳和人。
良宵桂月耿中庭，
蛩在青莎叶底鸣。
别我寸心如寸铁，
不知南国几多程。
村村无米岁何堪，
我到家家有酒酣。
自昔略经三两度，
似今未见大生惭。
二年江上见春归，
预想重来我未回。
淹速世间谁料得，
祇应相遇且衔杯。
云拥楼台雪拥川，
亲朋行望举吟鞭。
烟龛万叠凌花霰，
坐见金人变玉僊。
龙舟鼓笛和吴歌，
采索缠筒弔汨罗。
文腿千人齐举棹，
岂知湖海有风波。
绿竹漫山元积玉，
青苔满地又流钱。
箇般也怕难消受，
日炷炉薰答上天。
无春一点到田庐，
有雪千茎上鬓须。
昧爽小孙唤翁起，
劝簪柏叶饮屠苏。
溪园信步晚徘徊，
白白红红夹径开。
漫折一枝携在手，
也教人道看花来。
非风幡动唯心动，
犹涉廉纤强指陈。
大地未曾添寸土，
不知谁是点头人。
破镢头边用得亲，
入廛不拨万机尘。
牢关劄断三江口，
要被随波逐浪人。
中条隠士裂唐麻，
甪里先生就汉车。
一种寒酸真本色，
羞将槁淡博繁华。
马上征人湿拥毡，
犹将愁思曲中传。
向来有句真成谶，
小雨斜风十四弦。
宼公楼下钓鱼船，
横绝晴波已七年。
邂逅莲宫论往事，
恍疑同在夜摩天。
幽深岛屿乱参差，
溪水迢遥横复斜。
鹅鸭驯人不怕棹，
閒随小艇过芦花。
懒临粧架索朱绵，
上得高台失宝钿。
内屋深屏多画杏，
有谁独喜画双莲。
一叶漂摇扬子江，
白云尽处是苏洋。
便如伍子当年苦，
只少行头宝剑装。
大字雄文照眼明，
亲题一轴寄松厅。
千间广厦能宣力，
何止区区不负丞。
嫋嫋枯藤浅绛葩，
夤缘直上照残霞。
老僧不作依附想，
将谓青松自有花。
幸有陶公五株柳，
不恋河阳千树花。
数日东风吹欲尽，
小轩寂寂日西斜。
寻得桃源好避秦，
桃红又见一年春。
花飞莫遣随流水，
怕有渔郎来问津。
恰到杨村旧马头，
北风吹雨便成秋。
呜呜鬼物败人兴，
掩却篷窗且睡休。
十载荣华贪国宠，
一生忧患损天真。
颍人莫怪归来晚，
新向君前乞得身。
寥落衰红雨后看，
艳多烟重欲开难。
氛氲兰麝香初减，
裛露阴霞晒不干。
爽气深秋彻九霄，
凭高眼界迥寥寥。
凄风但可开黄菊，
零露行应到蓼萧。
腊脚春槽细溜香，
一杯何幸得君尝。
十年离恨无销处，
且付山公酩酊乡。
炎空方喜雨初过，
閒坐又怜风乍来。
偶得瑞莲传好信，
清思应到雪天梅。
修成功行满三千，
或在人间或在天。
留下九还丹一粒，
城南老树得昇仙。
小园邈在古城阴，
为爱寒葩杖屦寻。
却笑含章簷下客，
对花熟睡亦何心。
张翰陶潜出信缘，
思莼爱菊返丘园。
帝魂已讬杜鹃去，
今汝宁非二子魂。
舟移别岸水纹开，
日暖风香正落梅。
山色蒙蒙横画轴，
白鸥飞处带诗来。
绿芜红叶照秋明，
白雁孤飞我独行。
谁识草堂穷杜老，
江南江北正关情。
峨冠莫惜插花多，
多插名花壮醉歌。
歌罢襟怀肆夷旷，
愿平羣险刬嵯峨。
麻头青项有毛丁，
翅绉肉白腿脚长。
更生一付牙钳黑，
三秋得胜喜非常。
花明肥上藏舟浦，
水照淮边梦蝶台。
千里悠悠各春色，
可嗟无计共尊罍。
凤阙巍峨瑞气间，
御沟春晚水潺潺。
吾皇勤政无游幸，
天廐门深八骏来。
秋风落尽千林叶，
恰似并州快剪刀。
香冷洞房归末得，
一窗明月读离骚。
此度春非草草回，
美人休着剪刀催。
直须残腊十分尽，
始共新年一并来。
开济由来变盛衰，
五车才得号镃基。
留侯功业何容易，
一卷兵书作帝师。
百亿化身唯佛知，
含生经劫转沉迷。
空花水月分三界，
一念归元也太奇。
神灯佛火百轮张，
刻像图形七宝装。
影里如闻金口说，
空中似散玉毫光。
小小宫娥近水居，
雕楣绣额映清渠。
忽然携伴凭低槛，
好是双莲出水初。
莫向人前说是非，
是非不到实希奇。
假饶讲得天花坠，
大地山河总不知。
和靖先生负美才，
族孙今似汉庭枚。
败亡项籍江边庙，
应媿文场战胜来。
少年轻锐喜谈兵，
父学虽传术未精。
一败谁能逃母料，
可怜四十万苍生。
满天风月为官守，
遍地云山是事权。
唯我敢开无意口，
对人高道不妨言。
尝称管仲以如仁，
仁者要之即是人。
未可以仁称管仲，
可于人上试经纶。
巫峡云开神女祠，
绿潭红树影参差。
不劳戍口初相问，
无义滩头剩别离。
要得联芳继祖灯，
直须发愤傚卢能。
三更月下传衣钵，
惊动黄梅七百僧。
顷年曾住此中来，
今日重游事可哀。
忆得几家欢宴处，
家家家业尽成灰。
甆缾对贮碧金丛，
万斛香藏一粟中。
侵晓起来清馥满，
夜来真睡广寒宫。
布袍披袄火烧毡，
纸补箜篌麻接弦。
更着一双皮屐子，
纥梯纥榻出门前。
省身要似晨通发，
止杀先从暮拍蚊。
老负明时无补报，
惟将忠敬事心君。
山与矶名从地志，
姑兼郎号出江民。
世间称谓无真实，
闻说双祠自有神。
西征君子化为猿，
似觉獐头未足伦。
叫月三声万松外，
可能浅草走平原。
昔遇高皇起众材，
姓名曾得厕邹枚。
年逾八十犹赊死，
却伴邻翁斸芋魁。
篱菊犹堪采落英，
一尊玉瀣酿初成。
今宵要向中庭饮，
不展华茵展月明。
凤凰山畔雨前春，
玉骨云腴绝可人。
寄与青云欲仙客，
一瓯相映两无尘。
节分端午自谁言，
万古传闻为屈原。
堪笑楚江空渺渺，
不能洗得直臣冤。
半饱半饥穷境界，
知晴知雨病形骸。
轩昂似鹤那求料，
枯槁如僧不赴斋。
如来藏里亲收得，
随时影现青黄白。
珠体元无一色同，
无端也被沩山索。
当日停辀古道傍，
大言聊以解愁肠。
只今老去还吴下，
无复驱车走四方。
蹑屐山行日看花，
春前桃李属谁家。
千红万紫争妍媚，
不似青松耐岁华。
清洛日日换好怀，
飞英又掠帆影来。
说似同行木上坐，
眼中阿相安在哉。
故园历历眼中分，
非禹谁教不入门。
何处功名有成遂，
玉初不献足犹存。
樵子俄从问路回，
因言溪谷响如雷。
分明雨怕城中去，
只隔前峯不过来。
桐乡汉有大司农，
封守今推陈秀公。
君向邦人着遗爱，
近追相业远家风。
采丝纒糭动嘉辰，
浴殿风生画扇轮。
拂晓千门放金钥，
玉阶还有谢衣人。
三种佳名一箇过，
邀君把手上高坡。
时人自没登山力，
空负当年一曲歌。
山作灵龟势愿游，
滴泉奔湧岂常流。
谁当一的能知味，
认取心源莫躁求。
远山浓淡几无影，
远树高低略带行。
不是糢糊并纸败，
无人知是米元章。
破镜生儿惜似金，
晨昏不敢离烟林。
羽毛长就飞求食，
聚口纷争喫母心。
心怜红蕊与移栽，
不惜年年粪壤培。
风雨无时谁会得，
欲教零乱强催开。
这个庵中这个人，
莫将两个认心身。
一个亦无羲□□，
□于此处玩天真。
角声吹裂肺肝愁，
说与将军莫逗留。
男子生当侯万里，
死判马革海西头。
欲和新诗且撚髯，
岸巾百匝绕前簷。
茅斋或恐清阴薄，
更遣苍官去一添。
双鸳纹瓦碧琉璃，
零露瀼瀼夜未晞。
花外倚空成敞翼，
楼台宏丽景云飞。
千章古木翳山根，
谁与山僧共寂寥。
珍重庭松寒不死，
苍皮老干雪齐腰。
任昉当年有美名，
可怜才调最纵横。
梁台初建应惆怅，
不得萧公作骑兵。
薄昏洲渚鸥凫静，
照网渔家灯火红。
尽道龙归井泉浊，
明朝愿借一帆风。
云拥茅簷水拍渠，
晓来新雨过吾庐。
蔫红宿萼莓苔满，
解事长杨自扫除。
霜天柿叶须收拾，
咫尺山园底去迟。
不是功名覊绊得，
病来筋力费扶持。
荒郊古陌时时断，
野水浮云处处秋。
唯有河边衰柳树，
蝉声相送到扬州。
锟铻切玉烂成泥，
妙手镌铜亦似之。
若会此机来学道，
石槃木钻有通时。
仗节当年分国寄，
危楼千古压江浔。
山川风月宜如旧，
疏旷还同庾老心。
我行常苦雨相随，
旱甚民心若倒垂。
坐久云容肤寸合，
愿同焦槁被甘滋。
溪上禅关水木间，
水南山色与僧闲。
春风尽日无来客，
幽磬一声高鸟还。
尘中冈测上玄机，
日月忙忙速似飞。
闲境不能精妙道，
疑情谩说六铢衣。
山顶风摇万树鸣，
扁舟欲解觉难行。
羨师斋后关门睡，
不管波涛四面生。
山雨冥蒙久未晴，
袖中长笛为君横。
一声吹破浮云色，
归去呼船载月明。
凤为时瑞世传名，
及现郊村众尽惊。
唤作怪禽宜弹杀，
始知流俗重虚声。
怒势自惊殊莫拟，
静心人见骨毛寒。
平生一对风波眼，
今日晴窗不忍看。
二鸥三鹊羽毛鲜，
立在方沙更可怜。
全似烂柯棋势里，
白棋初让黑棋先。
画船花舫总新妆，
进入池心近岛傍。
松柏楼窗楠木板，
暖风吹过一团香。
名花爱向春深月，
幻作人间黄玉花。
裛露承风娇不尽，
好将逸语为渠夸。
眼中光景几回新，
无限英雄一窖尘。
但说百年亭已老，
不知曾有百年人。
百岁中秋几月明，
长先十日候阴晴。
清风不觉传三鼓，
又恐冰轮碾女城。
城围残雪寒催晓，
宫近晴云暖欲春。
谁觉风光添一线，
玉壶漏水报鸡人。
华屋翬飞庆事绵，
芝兰玉树喜庭前。
似闻楚畹芽初茁，
便看蓝田生晚烟。
院落帘垂春日长，
嫩晴天气牡丹香。
细看玉面天然白，
不及姚家宫样黄。
曾驱万马上天山，
风去云回顷刻间。
今日海门南面事，
莫教还似凤林关。
小鸟群飞独木阴，
笑声骚屑如鸣琴。
见人接翅却飞去，
还入前村枫树林。
霜天无物不彫残，
忽见青蕤羽葆攒。
欲制颓龄须耐冷，
一阳定有落英餐。
百非路绝透离微，
四句情忘发上机。
竹密不妨流水过，
山高岂碍白云飞。
问处分明答处亲，
青峰八字打开门。
头头尽是吾家物，
何必临歧更问津。
空牀展转对孤檠，
寒漏年长更雨声。
如此乾坤閒岁月，
明朝华发满头生。
汾阳蒲镇造浮桥，
女许桥神水患消。
河渎亲家从此号，
正人夫岂自兴妖。
晓来红萼凋零尽，
但见空枝四五株。
前日狂风昨夜雨，
残芳更合得存无。
每逢佳节何曾坐，
唯有今年不得游。
张邴卧来休送客，
菊花枫叶向谁秋。
荆吴中隔万山遥，
那得相逢话寂寥。
长忆梅花好时节，
访君船泊古枫桥。
流鶑恰恰报新晴，
如醉春光畅踏青。
金犊车前诗料足，
不妨分付入骚情。
尺一催归侍冕旒，
邦人无路止前驺。
却因遥祝南山寿，
小作台城十日留。
莫结新情断旧情，
斯言明载坐忘篇。
心名口诵为深戒，
祗恐迷情逐景牵。
宝岐麦色黄云重，
御苑榴花丹焰深。
已显丰年资帝力，
更凭佳节悦天心。
韩侯数奇亦云极，
奈此风流英妙何。
传闻东观已着作，
即看西掖与銮坡。
幅裂常包割地羞，
扫平忽雪戴天雠。
穹庐已蹀完颜血，
露布新函守绪头。
东风拂拂到行朝，
剪䌽膺时下绛霄。
不但剑歌随骑曲，
行须仪凤舞云韶。
戛云楼上定风盘，
雀跃猨跳总不难。
要对君王逞轻捷，
御楼时拟上鸡竿。
七里青滩映碧层，
九天星象感严陵。
钓鱼台上无丝竹，
不是高人谁解登。
百昌蕃殖归神化，
万宇欢康属圣时。
形气既和无疾疠，
冰台还更觉生迟。
晓登山阁一炉香，
瞻企神僧到上方。
人度石桥何所畏，
如来原是世津梁。
鬬草吴王眩越娃，
终然输与老陶家。
雪挑霜煮春无尽，
不似吾园荠菜花。
头颅七十已看看，
喜抱孙来傍晬盘。
敢望吾家有英物，
箕裘且欲恋儒冠。
滨湖一一敞雕栏，
自是黄尘不汝閒。
今日舒眉宁易得，
未应轻作剡溪还。
至精那得久沈沦，
造化回环自有神。
满意只须三五夜，
十分全体见天真。
窈窕阶除天一方，
隔帘时有芰荷香。
老僧瀹茗供清兴，
不负西湖五月凉。
望水寻山二里馀，
竹林斜到地仙居。
秋光何处堪消日，
玄晏先生满架书。
执手群歌田舍儿，
年丰米价不嫌低。
饱舂白雪已归市，
晚割黄云犹枕畦。
风带巢熊拗树声，
老僧相引入云行。
半陂新路畬才了，
一谷寒烟烧不成。
软红尘外耸嵯峩，
题品先曾属老坡。
立脚愈高天愈阔，
静看舟楫驾风波。
移花来种草堂前，
红紫纷纭间淡烟。
莫叹朝开还暮落，
人生荣辱事皆然。
林下閒携数尺笻，
长中宽袖道家风。
已留吏政青编上，
却御仙风紫府中。
麦陇初秋晓吹寒，
新篁摇动碧琅玕。
涤烦解愠谁相似，
父老人人说长官。
未必催租能办诗，
不妨扶老上烟霏。
彭仙一去夜坛冷，
老鹤不归云自飞。
角声吹月上城头，
薄酒千杯不疗愁。
要觅当年杜书记，
栀灯数朵竹西楼。
千里驹，九肋鳖，
九十三年揭日月。
生既无言死无说，
万象森罗广长舌。
垂翅东隅四五年，
不知何日遂鸿鶱。
传书燕足徒虚语，
强学山公醉举鞭。
圆长已褪青云子，
芳软犹存绿玉房。
留伴陶泓共新浴，
要令毛颖沃清香。
江蟹初肥天欲霜，
莫云红树写秋光。
西风携手登临地，
今日黄花两处香。
紫微诏诰都经手，
东壁图书尽在家。
何日再游羣玉府，
吟窗依旧锁烟霞。
一帆高挂出红尘，
万仞长歌入紫云。
莫道游仙别无侣，
玉清冠盖许同羣。
暂凭樽酒送无憀，
莫损愁眉与细腰。
人世死前唯有别，
春风争拟惜长条。
投老安闲世味疏，
深深水竹葺幽居。
牀头昨夜风吹落，
多是经年未报书。
太白巖空夜弗扃，
好风不约满疏櫺。
旧题寂寞无人管，
散作苕溪水上云。
万竹森森一水泓，
堂名劲逸即蓬瀛。
赋诗何必多工部，
怕与梅花共瘦生。
敕赐宫人澡浴回，
遥看美女院门开。
一山星月霓裳动，
好字先从殿里来。
不是轻舟荡漾戏，
一挠未展命如丝。
双眸冏冏烟波外，
伶利阇梨欲到时。
春温初褪鹤绫袍，
已觉东风绽小桃。
搘策城阴无限景，
秦淮波濶蒋山高。
中秋月白古来悭，
孤坐寒窗思黯然。
懒近舞腰花十八，
恨无珠履客三千。
宁采箕山钓颍滨，
放勋天大不能臣。
渔郎未必知年代，
先有逃尧次避秦。
石人犹自立蒿莱，
拂读残碑字字哀。
邻冢已浇寒食酒，
野风分送纸钱来。
剪剪黄花秋后春，
霜皮露叶护长身。
生来笼统君休笑，
腹里能容数百人。
丰钟逐散晓云遮，
我欲伸冤玉帝家。
青女一身都是胆，
年年随下月偷花。
诏会蟾宫籍里人，
召还仙阙作仙宾。
王宫专席谈先圣，
朝路分班谒上真。
雨里落帆游谢乡，
寒声古木共荒凉。
四山为我洗苍玉，
况有故人归上方。
洞天东去号云华，
便是仙人旧隐家。
堪笑伪刘真俗骨，
却将泥土葬丹砂。
丛台意气俄销歇，
故垒歌钟几劫尘。
只有蔺卿生气在，
坟前衰草镇如新。
同有诗情自合亲，
不须歌调更含嚬。
朝天御史非韩寿，
莫窃香来带累人。
刘项家人总可怜，
英雄无策庇婵娟。
戚姬葬处君知否，
不及虞兮有墓田。
邻鸡未动晓骖催，
又向灵台饮福杯。
自笑治聋知不足，
明年强健更重来。
云集衣冠拜紫宸，
榻前除目报来真。
君恩先到宫门柳，
占得人间第一春。
三丈为树八尺行，
花艳桃李叶柘桑。
元龙自是湖海客，
师德去寻田舍郎。
清风细雨湿梅花，
骤马先过碧玉家。
正值楚王宫里至，
门前初下七香车。
大药须凭神气精，
采来一处结交成。
丹头只是先天气，
鍊作黄芽发玉英。
堂下开畦植药苗，
更将灵种悉名标。
吾心尽欲医民病，
长得忧民病不销。
当敬不敬谓之悖，
当正不正谓之谀。
是中适莫俱难着，
意态微生已觉疏。
未到君家兴已阑，
浮山十里望青山。
梅花正似山阴雪，
却櫂孤舟夜半还。
斋祠太一馆清真，
望秩名山固有神。
斜日苑门人不到，
灵风自扫石床尘。
夜闻碛外铃声苦，
晓听城头画角哀。
不是感恩心似铁，
谁人肯向此间来。
莫恨知书失太迟，
妙龄聪子本非奇。
好因椎鲁加鞭策，
会见火然泉达时。
儿曹昨过故人家，
归说渠侬酒味佳。
闻道得之王录事，
题诗聊代夜能赊。
资善堂中几席开，
词臣都是栋梁材。
专求近密同参辅，
皇嗣初看听读来。
铁壁银山几万重，
有无之字若为通。
斩关岂在搴旗手，
枉有虚名落汉中。
步向端门足力迟，
仰瞻双阙隔褵褷。
三年江海都如梦，
老态今朝始自知。
叠叠层峦锁閟宫，
我来旧地访灵踪。
葛仙去后无丹灶，
弟子今成白发翁。
水碧衫裙透骨鲜，
飘摇机杼夜凉边。
隔林恐有人闻得，
报县来拘土产钱。
新年雨雪少晴时，
屡失寻梅看柳期。
乡信忆随回鴈早，
江春寒带故阴迟。
雨放凉飚晚复晴，
小窗人亦共秋清。
月华网在蛛丝上，
错认踈帘挂水晶。
野涨平溪已断桥，
悔将辛苦上岧嶤。
朝来雨断才堪厉，
依旧绿杨山迳遥。
青天万里放醉眼，
啼鸟一声伤客心。
携手寻春春尽日，
此时真直万黄金。
老僧讲罢结茅庐，
忆昔鸣琴着意馀。
一曲风前三百遍，
十年不作作如初。
玉垒山前风雪夜，
锦官城外别离魂。
信陵公子如相问，
长向夷门感旧恩。
桂殿吹笙夜不归，
苏仙诗板挂空悲。
世人舐鼎何须笑，
犹胜先生梦石芝。
苕风苹月隔吴波，
尚想追随寤寐歌。
花外小车游甚处，
春风三十六行窝。
日影每从窗外过，
知他奔逐几时休。
虚空落地须弥碎，
三世如来不出头。
朔风吹雪满都城，
晓踏骅骝访玉京。
相引槽头看春酒，
细流三峡夜泉声。
二十四番花信风，
川原无处着繁红。
逢人谩说燕宫旧，
废址荒营暝霭空。
咸阳市上欲思归，
人到于今笑李斯。
老去何如我癡叔，
了无一事独支颐。
南极垣头现一星，
辉光特着老人名。
不随东壁西庚照，
要对南楼夜夜明。
道自虚无生一炁，
便从一炁产阴阳。
阴阳再合生三体，
三体重生万物昌。
刚决柔爻是五阳，
一年春数此方强。
希夷只把临分画，
龙见于田意最长。
憔悴荣华怯对春，
寂寥宫殿锁閒门。
此身却羨宫中树，
不失芳时雨露恩。
茂林脩竹阴阴地，
昔日曾为烂漫游。
道人况有人伦鉴，
为煮新芽更一瓯。
门前幽径踏苍苔，
犹忆前回信步来。
午醉正酣归未得，
斜阳古殿橘花开。
朔风几夜相回薄，
世路秪今多苦辛。
擒寇可无悬瓠将，
泛舟未许剡溪人。
中兴仁泽浃华夷，
则百斯男自可知。
例诏高禖祭春社，
掖庭应已梦熊罴。
青金头象菩提子，
头上毛青靛染成。
若还钳得芝蔴白，
请君鬭尽莫疑生。
凤州宫柳昔曾攀，
亦醉琼花芍药间。
独有海棠心未足，
每逢多处必来看。
一枝丹桂谩成名，
一片绯衫未是荣。
頼有遗文在东观，
直应千载气如生。
但自怀中解垢衣，
威音王佛汝须知。
已前妙得犹为二，
何况今时说是非。
红蜡妆梅冷未黏，
柳条偷暖作纤纤。
高楼残白谁家雪，
尽日天寒不捲帘。
日光射崖冰雪色，
风壑传响松龙吟。
但忻耳目得所遇，
不觉山高几许寻。
会合无由歎久违，
一年一度是缘非。
而予愿乞天孙巧，
五色纫针补衮衣。
杳杳羊车转掖庭，
夕阳亭上北风腥。
纷纷羔羯趋河洛，
为见深宫竹叶青。
山北山南雪半消，
村村店店酒旗招。
春风过处人行少，
一树疏花傍小桥。
公是端人友必端，
世情冷暖不相干。
虽云门外可罗雀，
三益还能耐岁寒。
玉露金风刮夜天，
疏桐缺月耿窗前。
十诗未尽穷愁志，
说与家僮汝自眠。
元宵佳节同欢乐，
处处咸然无尽灯。
火光烁破胜热面，
夜神忽患冷头疼。
花笑莺啼酒可沽，
山光水影淡烟敷。
垂杨欲碍春归路，
更放轻绵匝地铺。
桐江波上一羊裘，
钓得声名隘九州。
天子曷尝遗故旧，
先生不肯事王侯。
一饭岂能忘漂母，
英雄未遇有谁知。
可怜屏底丹青笔，
不画登坛拜将时。
凤去台空岁月更，
百年陈迹埽榛荆。
清时已庆三登瑞，
盍向朝阳更一鸣。
面排卢杞兴言佞，
背沮刘公受旨私。
真相不知知彼相，
便容辞疾守閒司。
长恨诗人挽不来，
东风无頼又帆开。
城南城北佳山水，
多少甘棠手自栽。
御衣黄淡名先贵，
襭子红多格已尘。
归去欲为图画看，
却嗟无似赵昌人。
共醉元龙百尺楼，
方知尘世已髙秋。
举头把酒问明月，
许我乘风归去不。
燕子声中藿食寒，
北辕同轨得儒冠。
槐檀新火未曾试，
为觅山泉破小团。
行尽南溪溪北涯，
李花看了看桃花。
归来倦卧呼童子，
旋煮山泉瀹建茶。
人间得丧等樗蒲，
何似繙经拥地炉。
尚学汤休频觅句，
傥逢元亮一倾壶。
忆昨东风吹马蹄，
瓦关分袂涕交挥。
淮阳风物应如旧，
独在柯山送雁归。
昌元建邑几经春，
百里封疆秀气匀。
鸭子池边登第客，
老鸦山下着棋人。
幈山掩翠敞华堂，
巧燕初归拣画梁。
寂坐安闲忘俗虑，
益知仙府昼何长。
独爱高峰最上头，
夕阳烟树见严州。
子陵贪向溪边钓，
应未曾来此地游。
郡名元自山名得，
石似疎櫺四面同。
每恨世人游不到，
羨君身在此山中。
宪台高阁偶跻攀，
万壑千巖指顾间。
山色元来本无竞，
人心自是错看山。
芝蕙芸花烂漫春，
瑞香烟露湿衣巾。
玉童私地夸书札，
偷写云谣暗赠人。
家临泾水隔秦川，
来往关河路八千。
堪恨此身何处老，
始皇桥畔又经年。
俟时轻进固相妨，
实行丹心仗彼苍。
萧艾转肥兰蕙瘦，
可能天亦妬馨香。
云满千山雨满川，
肩舆来礼白衣仙。
山间秋色知多少，
总在危簷缭槛前。
池上凉台五月凉，
百花开尽水芝香。
黄金买酒邀诗客，
醉倒檐前青玉牀。
掀天雪浪镇三边，
亿万王师未必然。
可惜大江如旧日，
苦无人着祖生鞭。
休休有室宜归早，
莫莫名堂去恨迟。
禅老相逢应笑我，
休休莫莫定何时。
新丰道上灞陵头，
又送夫君去远游。
借问柳枝能寄否，
古今共有几多愁。
水自山阿绕坐来，
珊瑚台上木绵开。
欲知举目无情罚，
一片花流酒一杯。
微吟泽畔几扶笻，
自笑摧颓一秃翁。
羞见芙蓉好颜色，
且凭诗律傲西风。
陇口山深草木荒，
行人到此断肝肠。
耳中不忍听鹦鹉，
犹在枝头说上皇。
欺诳得钱君莫羨，
得了却是输他便。
来生报答甚分明，
只是换头不识面。
此去仙源不是遥，
垂杨深处有朱桥。
共君同过朱桥去，
索映垂杨听洞箫。
玉人前去却重来，
此度分携更不回。
肠断龟山离别处，
夕阳孤塔自崔嵬。
鼎中铅汞未成丹，
血肉那能化羽翰。
待得千年玄鹤去，
上皇方御玉阑干。
万箇琅玕遶舍青，
风声相和读书声。
蛛丝近日应侵几，
孤负虚窗照雪明。
轻绡剪翅约秋霜，
点水低飞恋野塘。
忽趁游蜂过墙去，
可怜不识百花香。
灵溪寺下灵溪渡，
跋马欲前还又回。
准拟故人能会宿，
不知何事不成来。
两行古木影交加，
山欲侵云水见沙。
最好岭前鸥鹭起，
竹林深处两三家。
莫把无言绝病根，
病根深处是无言。
丈夫解却维摩缚，
八字轰开不二门。
明头暗合绝安排，
莫厌红尘拨不开。
不见当年分庵主，
一声江上侍郎来。
旧田庐我先人业，
某水丘吾童子游。
有杞菊姑安甫里，
无蒲萄可博凉州。
鸭翎堠前山簇马，
鸡踪桥下水连天。
金丹炼成不肯服，
且戏人间五百年。
生死荣枯一付天，
谁能躶露自求全。
殷勤寄语袁司隶，
滥及无须或可怜。
安心惟在觅心时，
后世支尘两自欺。
寄语禅林休歇去，
古来仙圣本无为。
天生忠孝程伯禹，
国有老成黄嗣深。
山北山南时一过，
闲云野鹤故人心。
第一伤心是别离，
别来三度寄征衣。
更嫌春梦无凭准，
梦里言归又不归。
霜风猎猎寒无奈，
江水漫漫去莫留。
欲讯音容无定在，
松筠竦竦暮烟浮。
半柳斜阳半柳阴，
一蝉飞去一蝉吟。
岸巾亭子钩栏角，
送眼江村松树林。
拙哉百事不如人，
天畀清闲适我真。
好是山深林密处，
且还康济比天民。
卫霍功名无素誉，
韩彭富贵晚堪悲。
梅花引角边情剧，
况复人间岁暮时。
火龙骑日雪飞空，
劲草亭亭不见风。
臣亮南阳今未老，
一锄云碎日犹红。
吴山古寺近溪边，
高阁虚堂景象全。
林下寂寥炉火尽，
未眠犹听夜行船。
山根泉发澜生凝，
亭上风微浪自平。
汩汩长年流不住，
无言千古意分明。
一阵东风扫曀霾，
天容海色豁然开。
何须更网珊瑚树，
祇读韩碑也合来。
人间何处看真色，
午夜天心月满时。
无限凡夫空肉眼，
凝眸决眦望西施。
夜半明星当午现，
愚夫犹待晓鸡鸣。
可怜自屎不知臭，
又欲重新拈似人。
待到伊川濯尽尘，
洛阳城下且留身。
文才得似长沙傅，
试问如今有几人。
闻说青腰夜雨霜，
水沉山麝洩寒香。
西湖处士多标榜，
端的包羞是海棠。
灾曜偏临许国人，
雨中衰菊病中身。
清香一炷知师意，
应为昭陵惜老臣。
折得梅花古渡头，
诗凡却恐作花羞。
清樽赖有平生约，
烂醉千场死即休。
一箭射落天边雁，
千人万人着眼看。
不知此箭自何来，
湖南长老何曾见。
瘴云未免锺仪絷，
夜雨应怜范叔寒。
尚有慈闱年九十，
空挥客泪落江干。
雨过画桥跨蝃蝀，
月明玉塔卧晴澜。
景全堪作吾乡冠，
还有沈碑客未看。
官柳三千詑蜀州，
天涯流浪得重游。
苦无东阁梅花句，
小为西湖竹色留。
摘叶寻枝我不能，
和根拔出示众生。
只这菩提本无树，
撩天映岳碧层层。
半生清苦衲无畦，
惟有莎庭积雪知。
眼带东南海色碧，
莫和烟雨看峨眉。
泽北邨贫烟火狞，
稚田冬旱倩牛耕。
老人惆怅逢人诉，
开尽黄花麦未金。
为爱溪山着意寻，
因行每每便登临。
寒窗夜久陪僧话，
一阵西风月满林。
诗老才多又好奇，
吟来直欲压玄晖。
帷子不奈思家意，
梦逐山云一夜归。
瘿枕闲欹苇箔褰，
浩然情性雪晴天。
却嫌雏鹤饶声气，
惊觉茅簷曝背眠。
酒阑歌罢翠帘遮，
午夜乌啼月未斜。
多少断云心上事，
结成香梦是梨花。
花里飞来粉翅疏，
香罗扇上得形模。
只缘容易无人爱，
但说滕王蛱蝶图。
致主跻民道未完，
白衣卿相且盘桓。
龙头已是输君早，
更向麒麟阁上看。
秦末家家思逐鹿，
商山四皓独忘机。
如何鬓发霜相似，
更出深山定是非。
东上高山望五湖，
雪涛烟浪起天隅。
不知范蠡乘舟后，
更有功臣继踵无。
未了吾今为君决，
一字不留无可说。
耀古腾今彻底辉，
不离当体常光洁。
谁道君王行路难，
六龙西幸万人欢。
地转锦江成渭水，
天回玉垒作长安。
海棠别得一风光，
恨不生香转曲廊。
春睡太真困未足，
胭脂露冷湿红妆。
日落辕门鼓角鸣，
千羣面缚出蕃城。
洗兵鱼海云迎阵，
秣马龙堆月照营。
拟学粗豪去索尝，
独醒岂易敌愁肠。
白衣终到东篱下，
自是渊明等得忙。
昭成皇后帝家亲，
荣乐诸人不比伦。
往日霜前花委地，
今年雪后树逢春。
兰芳春谷菊秋篱，
物必荣枯各有时。
昔毁僧尼专奉道，
后平道佞复僧尼。
暮凉浮座暑光微，
竹底风来暗举衣。
假寐不知清夜久，
挂檐星斗向人稀。
短羽新来别海阳，
真珠高卷语雕梁。
佳人未必全听尔，
正把金针绣凤凰。
天宫阁上醉萧辰，
丝管闲听酒慢巡。
为向凉风清景道，
今朝属我两三人。
柴桑祠前松菊秋，
清风天地与同流。
它山之石可攻玉，
撺掇先生是督邮。
残胡失驭走群雄，
人物争归掌握中。
河洛祇今修旧贡，
凌烟端合首羣公。
占尽人间丽与华，
白头判得醉流霞。
谁将法锦翻新样，
红绿装成遍地花。
过了衡阳鴈北回，
乡书迢递讬谁哉。
岳山石鼓皆辞去，
惟有湘江作伴来。
羽盖霓旌入绛霄，
偃松长向古坛朝。
我来欲订金丹诀，
试着枯槎上斗杓。
战国谁能识道真，
故将性善觉生民。
七篇切切言仁义，
功利场中有此人。
寂寂春葩映短墙，
半山松竹奏笙簧。
无情幽鸟背人去，
不惯村童笑客狂。
斜照明明射竹篱，
桑阴翳翳麦蛾飞。
萧条一径无来辙，
时见羸牛引犊归。
月照空山杜宇啼，
唤归渔艇夜天低。
那堪又是双溪水，
独上危楼十二梯。
罢朝轻辇驻花边，
催唤黄门住静鞭。
三十六宫人笑语，
上前争索洗儿钱。
漠漠行云晴复阴，
野花垂湿晚沉沉。
游人莫怨天多雨，
况在东臯春已深。
烟波渺渺梦悠悠，
家在江南海尽头。
音信稀疏兄弟隔，
一声新雁九江秋。
龙堂鱼屋怅君归，
桂楫荃桡盖九芝。
望断碧云天愈远，
美人南浦竟安之。
萱草忘忧底解忘，
慈亲鹤发坐高堂。
羨君有此忘忧得，
如我添忧万斛强。
秦僧吹竹闭秋城，
早在梨园称主情。
今夕襄阳山太守，
座中流泪听商声。
杏坛铿尔瑟声稀，
剑佩三千羽盖飞。
独对春风吟咏处，
从今愿学舞雩归。
青菜青丝白玉盘，
西湖回首忆临安。
竹篱茅舍逢春日，
乐得梅花带雪看。
非薄今人爱古人，
今人祇说李将军。
英雄岂遂无如广，
叹息寥寥久不闻。
金鸾双立紫檀槽，
暖殿无风韵自高。
含笑试弹红蘂调，
君王宣赐酪樱桃。
碧落真人着紫衣，
始堪相并木兰枝。
今朝绕郭花看遍，
尽是深村田舍儿。
尤喜凌人职未隳，
闭藏出纳示箴规。
战兢国步艰难者，
常似临深履薄时。
道人投老寄山林，
偶坐翛然洗我心。
梦境此身能且在，
明年寒食更相寻。
田头老父话生平，
不学终军漫请缨。
南亩未为遭遇晚，
亲逢天子问春耕。
谁知城郭有山林，
选胜营居遣壮心。
一片远烟添暮色，
数声归鸟变春音。
山花忍作寿阳粧，
且着臙脂入艳阳。
细雨春风谁会得，
溪桥空自落幽香。
闺中女儿兰蕙性，
寒冰清澈秋霜莹。
感君恩重不胜情，
容光自抱悲明镜。
三州皇化未能宣，
山水清奇记九仙。
白首弟兄长挂梦，
喜听夜雨对床眠。
抽毫欲赋东南奇，
云山好景慙有遗。
平波荡漾照湖渌，
扁舟忆得游春时。
至宝何年伏九渊，
飞空散作玉声琤。
那知夜半腾朝采，
会见长虹属太清。
乌巾白纻忆当年，
抵死寻春不自怜。
憔悴剑南双鬓改，
梦中犹上暗门船。
霰雪纤纤晚倍寒，
梅花清瘦不禁看。
小园准拟寻诗去，
少待侵苔屐齿干。
凤凰只是瑞时鸣，
邂逅千年或一声。
不比喧啾争巧舌，
微禽何苦蓄疑情。
闲寻短棹问溪源，
乘兴真为载酒船。
应学二疏辞汉早，
胜游兼作地行仙。
退之皆负□□志，
作邑当年来此中。
谩道阳山是穷处，
先生于道未尝穷。
午窗溜雨忽潺潺，
想见欣然阡陌间。
敬简堂中有新事，
水满新池雨满山。
日高闲步下堂阶，
细草春莎没绣鞋。
折得玫瑰花一朵，
凭君簪向凤皇钗。
了无俗驾到蜗庐，
隠几閒翻贝叶书。
属付苍头休洒扫，
绿苔随意上阶除。
白玉楼台第一天，
琪花风静彩鸾眠。
谁人得似秦台女，
吹彻云萧上紫烟。
新寒催我索衣裘，
凉雨凄云总是愁。
耐冷素娥今老去，
夜来桂殿罢中秋。
曾是麻姑此降真，
玉峰依旧碧桃春。
他年欲洗尘埃眼，
得见红颜散髪人。
砧杵谁家夜捣衣，
金风淅淅露微微。
月中独坐不成寐，
旧业经年未得归。
独坐纱窗刺绣迟，
紫荆花下啭黄鹂。
欲知无限伤春意，
尽在停针不语时。
分明路入茶山去，
唤起昏昏嗜睡翁。
共笑翁来已差晚，
珍芽秀甲老秋风。
山边水边待月明，
暂向人间借路行。
如今还向山边去，
只有湖水无行路。
山遶溪潭碧涧开，
人言中有读书堂。
仲堪出处君休问，
且对溪山酒一杯。
东山山下碧梧坡，
照映朝阳岁月多。
好是凤凰栖泊处，
一鸣天地起春和。
书生久叹三纲绝，
天道那无一髪存。
东海不须更忧旱，
迩来一妇已无冤。
閒伴晓云笼浅濑，
半和秋雨羃寒沙。
溶溶洩洩拖轻素，
遮尽渔蓑与钓槎。
冬来底事要商量，
向道京师出大黄。
多少病猫餐死鼠，
日中擡首眼无光。
朱紫纷趋左衽班，
羨君不动屹如山。
卷将禹稷平生志，
掉首归为陋巷颜。
易跻廿四中书考，
难聚三千听讲生。
入侍亲庭为一笑，
方瞳弘景转精神。
几度飘零满地金，
移根堂下豁尘襟。
主翁自是曾修月，
更为人间着翠阴。
两两三三独自行，
风前大好水云僧。
神光万里杖头眼，
出入飞猿似不曾。
菜园墙倒晴方筑，
房店篱穿雨过修。
院宇漏时随分整，
儿孙大小尽风流。
火炉头话几多般，
自己同时作么观。
直下起来呈两指，
山河大地黑漫漫。
若是野干逐法王，
未曾举步早郎当。
贵价精神贱价用，
渠露全身汝急忙。
蚕麰今岁十分强，
催得农家日夜忙。
已缚桁竿等新麦，
更将丫木撑欹桑。
界破苏公十里堤，
雕梁轧水漾虹霓。
杜鹃也恋钱唐景，
不向西陵桥上啼。
云葩裛石侵衣润，
岚翠笼山入眼明。
何处如今有仙隐，
愿寻药圃斸玄英。
秋草黄花复古阡，
隔林何处起人烟。
山僧独在山中老，
唯有寒松见少年。
春风并力着寒梅，
一半先开笑未开。
我亦悠然动清兴，
欲题凡韵辄徘徊。
微生江海一閒身，
偶上青云四十春。
何日扁舟载风雪，
却将簔笠伴渔人。
方桥一派水萦纡，
客散亭空清夜徂。
二十五声春点静，
月明池上柳疎疎。
当途偃蹇卧霜枝，
彷彿黄龙出洞时。
不是渠侬夸劲节，
看他来者放头低。
山行旧路不堪重，
及汎湖波又阻风。
世上舟车无一稳，
乾坤可是剩诗翁。
崆峒道士悮烧丹，
赤鼠黄牙几许难。
坠堕阎浮南斗下，
不知何事犯星官。
沙堤筑处迎丞相，
驿吏催时送逐臣。
到了输他林下客，
无荣无辱自由身。
晚上危亭逸兴多，
却寻小艇下烟波。
酒狂聊作碧筩饮，
折尽花间几柄荷。
漠漠烟云映碧流，
暖风晴日动鸣鸠。
何当绿叶枫林下，
杖屦相追结胜游。
咽咽声残吐水龙，
玉炉烟断宝樽空。
窗前尽日无人到，
只有荷花满意红。
闻说当年歌鹿鸣，
黄花八月牡丹生。
何人为续夷坚志，
好向桥东问姓名。
火色鸢肩类马周，
南冠濩落楚江头。
道人莫说閒荣辱，
且对梅花索笑休。
未税南冠为有身，
忘形尔汝见情亲。
我诗速客酬嘉节，
倾盖从前有几人。
一夜浓云布九霄，
忽成春色润寒苖。
玉墀墀下鸳鸿到，
欲晓传宣敎放朝。
九重午刻命精祷，
四海中宵同出云。
溽暑已随飞雨散，
清声还并晓风闻。
鲛绡泪滴鸳鸯冷，
月上栏杆照孤影。
踯躅开花过粉墙，
辘轳汲水敲金井。
乘兴山阴更灞桥，
人间此事久寥寥。
客心也欲将归去，
小为故人留一宵。
故人已去逐飞蓬，
醉墨新辞手自封。
欲识暮年魂断处，
从今不忍听霜钟。
雪压乔林冻欲摧，
始知天意欲春回。
雪中未问和羹事，
且向百花头上开。
宛转黄金白柄长，
青荷叶子画鸳鸯。
把来不是呈新样，
欲进微风到御牀。
万转愁成系肠线，
青亩春芜连石苑。
为他人作嫁衣裳，
头白如丝面如茧。
苍梧云断帝升遐，
奇石江边自古夸。
莫道薰絃无逸响，
鸡鸣寸念亦重华。
湖边春色十分深，
恨满枝枝被雨淋。
羌笛一声何处曲，
等闲惊起故园心。
不缘多病遽怀安，
阅尽人间万事难。
谩以笑谈分楚汉，
竟将功业付萧韩。
铁骑横行铁岭头，
西看逻逤取封侯。
青海只今将饮马，
黄河不用更防秋。
田文夜半至函关，
鸡未鸣时去路难。
不是三千珠履客，
如何秦地得生还。
松花千树发轻黄，
乍暖风来细细香。
但是游蜂喧过午，
不知飞鸟下斜阳。
鍊尽刚成与物和，
峥嵘夜气合清磨。
好溪新涨连天绿，
近晚无风亦不波。
少年令节醉花前，
老病花前服药眠。
自检铜人试榆火，
午窗烧艾起新烟。
朔风吹雪乱霑襟，
走马投村日向沉。
遥想道人敲石火，
冷杉寒竹五峰深。
细如毛发绿毵毵，
寂寞无人共岁寒。
万壑千巖风雨面，
却宜六月坐中看。
雕胡炊饭芰荷衣，
水退浮萍尚半扉。
莫为风波羨平地，
人间处处是危机。
参横月落梦何从，
且领清香入盏中。
一岁见梅须一醉，
梅前有几百年翁。
倚天栉栉万楼棚，
圣代规模若化成。
如许金汤尚资盗，
古来李勣胜长城。
倚风修竹叶滋繁，
穿石湍流浪吐吞。
薄暮柴门人影寂，
晓风烟树鸟鸣喧。
洞中大士半千身，
住世端能了世因。
应笑玉箫峰下客，
马蹄长践利名尘。
飞棹中流救屈平，
俚歌宁复楚遗声。
危冠更在门楣上，
但觉萧敷与艾荣。
八咏诗传千古名，
蹇馿何在井空澄。
凄凉楼外双溪月，
曾照齐梁几废兴。
金鞍宝辔簇骅骝，
乐奏相从共撃毬。
花帽两边成锦阵，
谢恩长喜上头筹。
京口沿河卖酒家，
东边杨柳北边花。
柳摇花谢人分散，
一向天涯一海涯。
沙外春风柳十围，
绿阴依旧语黄鹂。
故应留与行人恨，
不见秦郎半醉时。
天南谁把尺书传，
老眼经秋自不眠。
鼓角声回窗未掩，
可堪残月到牀前。
汲水僧归林下寺，
待船人立渡头沙。
澄江渺渺烟波窄，
云静一天星斗斜。
底事爰丝不自高，
倾心剧孟久游遨。
元来缓急叩门处，
狥义忘躯胜我曹。
樗栎惭非梁栋材，
自甘落拓困尘埃。
明公终日垂青眼，
皓首穷年志欲灰。
敌国行人讵可轻，
等闲戏笑祸胎成。
胥闾竟日知何语，
回首齐郊已被兵。
接人筹室肯雷同，
用治兵机不犯锋。
把定牢关轻放过，
一人标记一株松。
青连远戍和烟重，
静映疏栊窣缕轻。
游子不归春梦断，
南轩一树有啼鸾。
野人爱向山中宿，
况在葛洪丹井西。
庭前有箇长松树，
夜半子规来上啼。
只有今年对此花，
此花欣送我还家。
呼童扫溉放花出，
作意相从归去夸。
罗袜初凌一水间，
霜深应怯夜来寒。
含章簷下浑冰雪，
却要骚人带醉看。
梦回荒馆月笼秋，
何处砧声唤客愁。
深夜无风莲叶响，
水寒更有未眠鸥。
图书老矣尚纷披，
神劓天黥以有知。
茅竹结蟠聊一愒，
却寻三界外愚癡。
新授金书八素章，
玉皇教妾主扶桑。
与君一别三千岁，
却厌仙家日月长。
空山落叶响流泉，
窈窕崎岖一径边。
借问桃花今在否，
秦人元不爱山川。
不知经世竟如何，
转看人情败意多。
頼有好山供客眼，
此生吾亦未蹉跎。
黄金胜友惠然来，
佳节相逢酒一杯。
风味依依如旧日，
只惊霜雪鬓边催。
尽日看山不厌山，
白云飞去又飞还。
傍人莫指云相似，
云自无心我自闲。
从来皎月印长空，
桂树遥看影在中。
好问素娥多折取，
莫教闲占水晶宫。
恃险三苗此为国，
不知诸夏有华勳。
两阶干羽七旬后，
从此湖山方有君。
甘露香泉竟日流，
有时天旱四方求。
随缘赴感无偏党，
古往今来不记秋。
拈一旗兮放一鎗，
多从枝叶上抟量。
全身入草全身出，
那箇师僧无寸长。
和血淆骸赤洛阳，
绮疏应共枕红粧。
乾坤无地容何邓，
何必舁尸赴许昌。
当门悬泉一线白，
绕屋稻田千亩青。
未论茯苓能解垢，
且教月色满空庭。
一双胡子着绯袍，
一箇须多一鼻高。
相对厅前捺且立，
自慙身品世间毛。
曾寄冰绡十幅开，
竹间红蕊燕衔来。
黄筌已去风流尽，
忽见诗翁笔下催。
昔映仙藜临几桉，
今栽甘菊满庭除。
不堪立马挥新檄，
只合囊萤勘旧书。
红衬晴霞一角天，
小楼重上眺前川。
莫言春去无踪迹，
尽在枝头嫩绿边。
依依杨柳已藏鸦，
风度鶑声到碧纱。
洗尽春光连夜雨，
海棠赢得两三花。
三山二水年年在，
向日浮云处处多。
醉拍栏杆呼李白，
东风吹雨下新河。
凤口金炉镂叶华，
高低曲折势交加。
新春品制名三杰，
四和浓熏不足夸。
黄罗双幅裹除书，
新拜昭容称意无。
真色不劳施粉黛，
香闺虚挂十眉图。
天回北斗挂西楼，
金屋无人萤火流。
月光欲到长门殿，
别作深宫一段愁。
长堤春水绿悠悠，
畎入漳河一道流。
莫听声声催去櫂，
桃溪浅处不胜舟。
牡丹红豆艳春天，
檀板朱丝锦色笺。
头白江南一尊酒，
无人知是李龟年。
素纨不摇风满襟，
露气中夜寒相侵。
予怀浩然杳莫寄，
伴月直到青天心。
笼钩在手茜裙襦，
蚕老风暄日欲晡。
我是采桑菩萨女，
不烦下担捋髭须。
尝笑蓝仙踏踏歌，
极知感慨欲如何。
簷头白日苍生共，
到了圣贤分得多。
我本无形暂有形，
偶来人世逐营营。
轮回债负今还毕，
搔首翛然归上清。
万木凋枯一笑春，
未应兰芷伴骚人。
东风桃李皆奴仆，
我辈论文未厌频。
檀越家中作水牛，
收来放去任优游。
不曾犯着人苗稼，
何必南泉对赵州。
眼里尘沙耳里土，
千峰万峰不肯住。
落花流水太茫茫，
剔起眉毛何处去。
再向江淮把一麾，
民情可但不能欺。
来时叔度嗟何暮，
去日何公苦见思。
西来异兽路应迷，
金锁何年落此溪。
不比李侯心似水，
归舟自掷石门西。
来禽海棠相续开，
轻狂蛱蝶去还来。
山蜂却是有风味，
偏采桧花供蜜材。
一见云山病眼清，
野僧勤动水边迎。
苍松翠竹东南道，
乱石峰前踏月行。
渔郎妙手绝多机，
一网收鱼未足奇。
刚向人前撰勳绩，
不教速得只教迟。
乱后还山喜复哀，
旧书亡失等秦灰。
翛然山径花吹尽，
蚕豆青梅荐一杯。
沈潜演贶分三极，
广大凝祯总万方。
既荐羽旌文化启，
还呈干戚武威扬。
兵连二郡可成功，
何事思归怯战攻。
决策南征河北定，
兴邦只在一言中。
侍讲朱颜映白发，
尚书野服接通衢。
德星聚处人争看，
画作两翁相见图。
先春三日已闻雷，
驱得长空一雨来。
莫问阴阳今失序，
硗园且喜趁犁开。
吹尽风流大石调，
唱出富贵黄锺宫。
舞腰催拍月当晓，
更进蒲萄酒一锺。
松肪酿酒石根醉，
槲叶作衣云外行。
指点人间一长叹，
秋风又到洛阳城。
范叔西来变姓名，
绨袍曾感故人情。
而今未识春风面，
倾盖江湖话一生。
十方无壁惯曾游，
一片孤云任去留。
莫话潮阳旧公案，
天台行色满簷头。
宿酒微醒尚小醺，
似癡如病不多欣。
深深池沼轻轻雨，
独倚栏干看水纹。
戒婢篝衣彻扊扅，
呼儿涤砚作隃麋。
须臾开卷东窗下，
即是先生无病时。
春色过人速如电，
及此花时天意深。
残春转觉春可惜，
愿公作意来追寻。
芦芽抽尽柳花黄，
水满田头未插秧。
客里不知春事晚，
举头惊见楝花香。
始惊妩媚作眉颦，
又见青葱锁暮春。
几度夕阳穿小院，
密藏多少卖花人。
一自昭陵掩閟都，
龙跳虎卧世间疎。
如今纵有千金璧，
不博当年十字书。
香帏风动花入楼，
高调鸣筝缓夜愁。
肠断关山不解说，
依依残月下帘钩。
平生爱菊陶彭泽，
清夜移橙杜草堂。
千载诗魂招不得，
独留风味在僧房。
西风一夜与晴期，
红日当天烧陆离。
云似败棋无着处，
山如宿酒顿醒时。
十分美丽谁家女，
百倍聪明是马郎。
堪笑金沙滩畔约，
始终姻娅不成双。
外计堂前柳绝奇，
南中无此两涡丝。
午风不动休嫌暑，
要看枝枝自在垂。
声外闻和岂待言，
棒头犹是老婆禅。
如何更被文殊惑，
却道维摩但黙然。
绕树无衣月正高，
邺城新泪溅云袍。
几年始得逢秋闰，
两度填河莫告劳。
澹月倾云晓角哀，
小风吹水碧鳞开。
此生定向江湖老，
默数淮中十往来。
青花绿叶上疎篱，
别有长条竹尾垂。
老觉淡粧差有味，
满身秋露立多时。
轻红浅翠抹弓腰，
高映斜阳跨碧霄。
半似一条琼玉带，
合成五色水晶桥。
谡谡风前荷叶枯，
摇摇霜后蓼花疎。
舂鉏旧有江湖约，
数辈相依正要渠。
山步溪桥入早秋，
飘然无处不堪游。
僧廊偶为题诗入，
鱼市常因施药留。
两山松栎暗朱藤，
一水中间胜武陵。
午梵隔云知有寺，
夕阳归去不逢僧。
淡月新霜似旧时，
更怜秋与夜迟迟。
梦回一枕凄凉恨，
帐外青灯不得知。
晴溪帆卷艣声柔，
两岸青红湿未收。
欲问三吴清绝处，
碧澜堂下采莲舟。
潘令新诗忽寄来，
分明绣段对花开。
此时欲醉红楼里，
正被歌人劝一桮。
开元观近水心寺，
丹峤蒙鸿第几峰。
夜半醮坛星月冷，
珠藏学海睡骊龙。
山翁何处是便宜，
正是溪头雨足时。
水鸟傍人飞又去，
一湾新绿遶长隄。
老夫粥后惟耽睡，
灰暖香浓百念消。
不学朱门贵公子，
鸭炉烟里逞风标。
此生任运只腾腾，
聊作空山骨观僧。
生死由来如幻梦，
道人因此识三乘。
瑞气笼春宫殿高，
天官仙乐奏云璈。
欲知圣寿无疆处，
王母千回献碧桃。
春到逢花犹眼乱，
老来对酒便心降。
须知渴肺难禁醉，
鸭绿潾潾酌玉缸。
仙凡路阻两难留，
烟树人间一片秋。
若道阴功能济活，
且将方寸自焚修。
身前身后与谁同，
花落花开毕竟空。
千里追奔两蜗角，
百年得意大槐宫。
斜斜花影欲愁予，
唧唧虫声亦爱渠。
月与诗人元不薄，
侬于欢伯未应疎。
支离卧病不知秋，
暑退初惊大火流。
蟋蟀知时鸣近壁，
银河照夜直当楼。
天下滔滔久厌秦，
英雄蛇鼠窜荆榛。
少年豪横知多少，
不及沙头一妇人。
雷岫庵南千种梅，
含芳准拟为君开。
冷香秀色谁为主，
趁取花时更一来。
梅从山上过溪来，
近爱清溪远爱梅。
溪水声声留我住，
梅花朶朶唤人回。
蜂儿来自宛溪中，
两翅虽无已是虫。
不似荷花窠底蜜，
方成玉蛹未成蜂。
朝阳晴照绿杨烟，
一别通波十七年。
应有旧枝无处觅，
万株风里卓旌旃。
短策轻囊称野情，
憧憧何事过钱清。
入门喫饭出门去，
莫道沃洲山水青。
传闻姑𫅑欲南侵，
愁破雄边老将心。
却是燕姬能捍虏，
不教行到杀胡林。
漂红湿紫满莓苔，
泼墨浓云尚送雷。
风雨岂无他日再，
何须随却海棠来。
幅巾投晓入西园，
春动林塘物物鲜。
却憩小庭才日出，
海棠花发麝香眠。
掘兰宫里数名郎，
好是乘轺出帝乡。
两度还家还未有，
别论光彩向冠裳。
绝知蓬岛异尘寰，
弱水相望万里间。
争似卧龙云际阁，
不劳跨海即鼇山。
古寺留春最得多，
紫微花畔海棠窠。
无人岁晚同幽独，
古柏阴森着薜萝。
田里工夫着得勤，
翻锄须熟粪须均。
插秧更要当时节，
趁取阳和三月春。
服殷自古称文王，
几见符膺把纣亡。
谁谓老奸亟篡事，
禅台空立在繁昌。
芒鞋记踏青犹软，
野径萦纡雪尚馀。
走笔锓珉增媿色，
可无换谷一篇书。
萧娘脸下难胜泪，
桃叶眉头易得愁。
天下三分明月夜，
二分无赖是扬州。
九月九日望遥空，
秋水秋天生夕风。
寒雁一向南去远，
游人几度菊花丛。
伯阳飞御上层天，
继世云礽尽谪仙。
炯炯方瞳真寿相，
不劳颂祝自长年。
闲将一段秦川锦，
裁作人间巧妇衣。
几度着来呈伎俩，
暗中曲调少人知。
神奸变化久难知，
禹鼎由来更不疑。
螭魅合谋非一日，
太丘真复社亡迟。
老子平生不解愁，
花开酒熟万缘休。
更教不为黄花醉，
枉却今年一片秋。
齧雪苏郎受苦辛，
庾公老作北朝臣。
当年龙首黄扉者，
犹是衡门一样人。
动地春风晚未休，
吹花折柳却成愁。
尘埃不用频车马，
独卧氍毹正拥裘。
十里山行杂市声，
道傍无处濯尘缨。
宝林寺里逢修竹，
方有诗情约略生。
贝叶持来晓者疏，
自称灵验世无如。
依然还我唐人译，
始有人知是梵书。
驾灵鼍，驾灵鼍，
几年翠舞与珠歌。
看到日斜犹未足，
湧金门外湧金波。
舟去舟还秋半时，
孤花细草雨霏霏。
怪来诗句无清思，
不见沙头双鹤飞。
二月杨花触处飞，
悠悠漠漠自东西。
谢家咏雪徒相比，
吹落庭前便作泥。
病将春到眼慵开，
只为梅花猛一来。
何处琵琶推却手，
举头啄木起林隈。
溪上和风吹薄云，
溪边花木亦欣欣。
州人未散烦携酒，
行乐先须让使君。
蔷薇花落笋斑斑，
酝酿清和数日间。
杜宇不知春去了，
又啼斜日过前山。
山涵倒影新晴后，
水漾圆花乍雨时。
每到凭栏心似镜，
细看无一不相宜。
一春风雨乱书堆，
挂口林閒未放开。
浩荡和风褰客袂，
来看大树簇池台。
朱履长裙客几千，
双凫乘鴈一天渊。
交情可笑书门老，
不省从来有失贤。
疏疏瘦蕊含清馥，
矫矫虬枝缀碧苔。
疑是髯龙离雪殿，
苍鳞遥驾玉妃来。
又闻科诏下诸州，
举袂成帷尽俊游。
汝去为吾推甲乙，
千人谁是钓鼇钩。
寻真幽径入深源，
一宿清虚寄洞天。
归去姑溪度残日，
无因重到五峰前。
涧水琤琮鸣屋角，
溪潭潋滟对山门。
绿崖鸟道人行去，
隔岸绿阴春正昏。
多情多感自难忘，
秖有风流共古长。
座上不遗金带枕，
陈王词赋为谁伤。
晚烟低扫树千重，
一簇人家接远空。
日暮荒陂行客尽，
只寻牛迹去匆匆。
急景自忙人自闲，
小窗趺坐对南山。
雪花到地无寻处，
都在诗翁两鬓间。
怪祕阴灵与护持，
重丹复碧焕参差。
沧江见底应无日，
万丈孤根世不知。
夜泊浔阳宿酒楼，
琵琶亭畔荻花秋。
云沈鸟没事已往，
月白风清江自流。
烈风呼汹震山林，
小雨霏微驻薄阴。
南亩旱苗焦欲死，
拟将如许号为霖。
可怜盘石临泉水，
复有垂杨拂酒杯。
若道春风不解意，
何因吹送落花来。
工夫果的有真疑，
动静寒暄总不知。
枕子蓦然开口笑，
钵盂𨁝跳上须弥。
欲诉中心话许长，
尺书恨不寄千张。
新篇喜逐东风好，
亦尽人间草木荒。
朔风吹雪满天涯，
寂寂朝云冷万家。
试步城头望坊巷，
玉枝无处认梅花。
仪真谁种满林梅，
兵后危枝半草莱。
便使萧条君莫歎，
也曾惯见太平来。
梅花千古长如许，
堪叹十年人事非。
记得大平楼上醉，
一枝和月插头归。
千枝万枝占春开，
彤霞着地红成堆。
一窖闲愁驱不去，
殷勤对尔酌金杯。
一窗桃李夹垂杨，
一卷离骚一炷香。
闭眼坐来开眼笑，
到无言处是春光。
学不前人生谩前，
老来嫌怕占人先。
只便岁晚屠苏酒，
后饮翻成最少年。
峰头挥手笑红尘，
天入双眸洗翳昏。
万里西风熟秔稻，
白云堆里着黄云。
月质风裳不受尘，
独从天上巧呈新。
情知压倒横斜语，
青震专回万木春。
黄巢矶与白沙滩，
只是闻名已胆寒。
自笑南来三换岁，
一年一度犯惊湍。
行年七十老躘踵，
眼目精明耳不聋。
忽地有人欺负我，
一拳打倒过关东。
荒烟疎树野人家，
竹外寻诗一迳斜。
山鸟亦知人意思，
忽翻残雪啄梅花。
东游何见便还西，
觅我伽陀要指迷。
领取庵头好消息，
冬蔬经雨翠交畦。
虚空年与寿山同，
答处由来在问宗。
但见皇风成一片，
不知何处是疆封。
疑冢多留七十馀，
谋身自谓永无虞。
不知三马同槽梦，
曾为儿童远虑无。
千古先生节最高，
功名识破等鸿毛。
如今亦作柴桑隠，
只把荷衣当绿袍。
老子愁来只苦吟，
一吟一叹为秋霖。
居人只道秋霖苦，
不道行人泥更深。
舟系小桥杨柳月，
帆移平浦芰荷风。
当时不向烟波老，
霸业功名一归空。
溪山雪夜本清奇，
底事扁舟只凭归。
谁识去来皆兴耳，
归时更好似来时。
欲问醉乡过睡乡，
两乡相接两相忘。
海棠应是此乡物，
醉晕深如午睡长。
蒲葵也解归掌握，
纨素未应捐箧中。
莫把暗尘涴明月，
好驱大暑来清风。
杲日连天照有无，
孰云善逝坐跏趺。
如今要见当年事，
邪正犹来在半途。
一春风雨笑谈疏，
明日南风夏又初。
忽枉翠裾诗在手，
胜如书尺寄双鱼。
与君同气不同家，
今度书迟望眼赊。
遇物却思高姓似，
江头行坐看芦花。
手把长长竹摝篱，
与爷同乐又同悲。
轻如毫末重山岳，
十字街头卖与谁。
不学踰垣与闭门，
诛茅先卜远人村。
钓鱼矶在平如席，
坐对青山无一言。
蜜炬殷红画不如，
且将归去照吾庐。
今来并得三般事，
灵运诗篇逸少书。
乾坤老我头先白，
山水无情眼自青。
三十六峰藏不得，
小窗趺坐看图经。
东山蜡屐坏车轮，
小草青知山外香。
园柳鸣禽唤幽梦，
惠连诗句更何人。
一水双崖千万萦，
有天无地只心惊。
无人打杀杜鹃子，
雨外飞来头上声。
三白先春慰客情，
瑶林照耀夜窗明。
浅斟低唱癡儿女，
那得工夫问雪声。
好山近看未为奇，
远看全胜近看时。
回望七峰云外笋，
两峰高绝五峰低。
新亭地望是神州，
夷甫诸人话转愁。
又见江南描画出，
古今容易得悠悠。
别酌春林啼鸟稀，
双旌背日晚风吹。
却忆回来花已尽，
东郊立马望城池。
烟晴竹树啼姑恶，
月冷松梢哭子规。
莫谓一声声破梦，
未归须忆到家时。
城东卜筑有期无，
须为簷楹动百株。
可忍非时归爨下，
合尖何似助浮图。
任性随缘一比丘，
一生无喜亦无忧。
白云纵听飞来去，
但得青山在即休。
老来无暗亦无明，
寄息深山避世情。
夫子暗投珠玉惠，
我身正似一毫轻。
洞口岩高着数椽，
秋铃听法护金仙。
腾身一跃天池后，
云雾于今尚滃然。
几多亲爱在人间，
上彻霞梯会却还。
须是蓬瀛长买得，
一家同占作家山。
者汉走从何处来，
皷合临济白拈贼。
铎声摇撼动风雷，
至今大地俱狼借。
画我郎潜先帝时，
而今白发渐参差。
若交传入都人眼，
疑汝前身妙善师。
言者不知知不言，
高谈阔论万千般。
虽然眼下无人辨，
恐汝终身被自瞒。
冰鑑传神苦未工，
传来恰恰五秋风。
又将老丑形骸子，
般入刘家画苑中。
壮士悽惶到山下，
行人惆怅上山头。
生前此路已迷失，
寂寞孤魂何处游。
春日迟迟午睡浓，
梦魂飞过浙江东。
无端花底间关舌，
唤起搔头两鬓蓬。
老书堆几宁堪读，
酸酒盈樽不用赊。
料得君非贪九锡，
短辕长柄趣还家。
寻春不见只思还，
却在来僊小崦间。
映出一川桃李好，
只消外面矮青山。
前时偶见花如梦，
红紫纷披竞浅深。
今日重来如梦觉，
静无馀馥可追寻。
羽客已登仙路去，
丹鑪草木尽凋残。
不知千载归何日，
空使时人扫旧坛。
云公兰若深山里，
月明松殿微风起。
试问空门清净心，
莲花不着秋潭水。
七十峰前敞县扉，
湘云湘树满郊圻。
衡阳春暖雁飞过，
兜率雨昏龙战稀。
鞾尖蹴城城未颓，
马箠填河河未满。
十岁健儿下马行，
两足胡为自长短。
濯锦江头千万枝，
当年未解惜芳菲。
今朝得向君家见，
不怕春寒雨湿衣。
骊龙睡后珠元在，
仙鹤行时步又轻。
方寸莹然无一事，
水声来似玉琴声。
仗节星驰趣援兵，
睢阳惜已陷忠臣。
闾邱振命虽诛死，
犹有浮图着矢人。
行路悠悠自有诗，
君行况乃暮秋时。
复萌鄙吝疎黄宪，
都尽利名亲紫芝。
衡门日晏晚鸡鸣，
下舍人归半掩扃。
邑犬无声山郭静，
暮天寒月拨云生。
书来只说住高峰，
不记松林第几重。
欲拣青峦问茅舍，
秋山一样白云封。
眼看梅花愁更新，
到头不似故园春。
风前一片花飞落，
节物匆匆更感人。
高门高挂艾天师，
玉臂还缠五彩丝。
我只一杯昌歜酒，
羲皇窗下读骚辞。
未知军法忌偏颇，
徒解于思腹漫皤。
昔日羊斟曾不预，
今朝为政事如何。
贾生晁错总佻轻，
博陆营平亦好兵。
地节三年谁作相，
胡天汉地各春生。
云迷鸟道岭重重，
松竹深藏释子宫。
戎马不曾来尔界，
太平元在乱山中。
妙句灵然溢目寒，
幽微旨趣曾还难。
相逢更问无絃曲，
风入松梢不在弹。
窗外家僮遽疾呼，
开门满幅把明珠。
惊回一觉无聊梦，
犹有寒灯守药炉。
学得陶朱小术些，
当场撮弄数般花。
虽然过得常人眼，
到底难瞒是作家。
欲书火后旧时经，
剔血和煤字字真。
未举笔前全藏了，
闻絃应有赏音人。
鹎鵊呼人晓梦回，
霁光催赏百株梅。
轻车不管沾泥滑，
童子从来自惯推。
冰轮杳杳碾层空，
独坐凄然秋色中。
深院无人共清景，
静闻金井落梧桐。
未能遽断荤和酒，
且结晨朝清净因。
省费省缘兼惜福，
灵巖此语太饶人。
木主乎东义近仁，
斯庵名此称斯人。
遥知虚室萧閒地，
生意满怀都是春。
他若无情休要鬭，
分鬭开时向面点。
你若频撚必酸牙，
焰头过了形多变。
夷陵城阙倚朝云，
战败秦师纵火焚。
何事三千珠履客，
不能西御武安君。
萧萧疏雨逐斜风，
三两归鸦暮霭中。
看到菊花无可看，
一年秋事又成空。
乳洞阴阴碧涧连，
杉松六月冷无蝉。
黄昏飞尽白蝙蝠，
茶火数星山寂然。
后五百年无放翁，
狂歌醉舞与谁同。
渔人入得桃花洞，
犹有梅花路未通。
通梦周公不我欺，
咿嘤无若大音希。
诗人伎子知谁在，
一枕邻鸡曙已晖。
中秋无酒定醒然，
清赏今宵月已圆。
喜我小儿才五岁，
犹能倚户望高天。
春有百花秋有月，
夏有凉风冬有雪。
莫将闲事挂心头，
便是人间好时节。
凤翅凌云翠欲寒，
萧萧苍玉佩珊珊。
中虚自有长生道，
一枝为龙未是难。
昔年百丈曾轻卷，
今日重归故国求。
顿使云堂三伏里，
哭天忽尔变清秋。
灯前清泪落衣间，
守岁分为客是閒。
老母今春年七十，
寿觞争忍对慈颜。
东坡笑说吃龙肉，
舌底那知已咽津。
能省咽津真有味，
会言龙肉不为珍。
投老唯公最故人，
相寻长恨隔城闉。
百年俯仰随薪尽，
画手空传浄戒身。
背倚天峰湧化宫，
横空阁道拖双虹。
火云六月应奇绝，
青琐玲珑八面风。
愧我金鳞困守株，
误佗禅寂远招呼。
中途再领贤使命，
定业难逃住子湖。
净舍乘闲一苇航，
入门松竹献清凉。
倚栏澄碧龟鱼乐，
照眼荷花风露香。
小园风月不多宽，
一树梅花开未残。
剥啄敲门嫌特地，
缓拖藤杖隔篱看。
秋深场圃已登禾，
窗下寒机暂释梭。
积贮不教如栉比，
索逋门外苦多多。
䌽仗朝来散玉京，
绮窗新网结初晴。
静呼宫女教调曲，
閒引皇孙看学行。
簇簇深红间浅红，
苦才多思是春风。
千村万落花相照，
尽日经行锦绣中。
行彻天涯万里山，
月明方照海珠还。
瘴乡来往浑閒事，
聊为清湘一破颜。
枝枝交影锁长门，
嫩色曾沾雨露恩。
凤辇不来春欲尽，
空留莺语到黄昏。
旧不悲秋只爱秋，
风中吹笛月中楼。
如今秋色浑如旧，
欲不悲秋不自由。
餔餟糟醨醉者多，
独醒无奈众人何。
寒窗细读离骚语，
遗恨千年弔汨罗。
暴醉琳腴饱栈羊，
巡簷闲认小梅香。
胡床曝背关情甚，
古锦囊诗引兴长。
毡车席帽各青春，
花下骅骝一鬨尘。
离合飘零十霜露，
咸阳客舍有诗人。
小桥密接西冈路，
支径深通北崦村。
老子意行无远近，
月中时打野人门。
洗脚处更不安排，
侧聆时非是啗啄。
赵州临济二老人，
相见何劳下注脚。
重烦妙手费丹铅，
貌出衰容信宛然。
君看头颅已如许，
岂堪头上着貂蝉。
春风灯火倾城醉，
明月花枝满地寒。
不是陇头新麦绿，
田夫未肯远来看。
一搥打透无尽藏，
一切珍宝吾皆有。
拈来普济贫乏人，
免使波咤路边走。
小亭西角杏花明，
寂寞闻鶑但一声。
九十日春今五十，
自挼红蘂遶阶行。
幄殿荒凉屋欠扶，
绍兴遗老故应无。
旧来曾识高皇帝，
尚有庭前柳一株。
胞胎才出播殃尘，
直至如今毒害人。
一杓兰汤无限恨，
腕头何止重千斤。
树老根危雪满巅，
令人颇忆鲁公贤。
同时柔脆皆僵仆，
正色清芬独凛然。
一辞故国十经秋，
每见秋瓜忆故丘。
今日南湖采薇蕨，
何人为觅郑瓜州。
金堤堤上一林烟，
况近清明二月天。
别有数枝遥望见，
画桥南面拂秋千。
野火烧时越转新，
至今烟焰雨难霖。
旱地红莲遮日月，
无根树长翠成阴。
细路沿崖过女墙，
压枝黄橘旋分尝。
林间可乐无如此，
更问嫦娥借月光。
羨君走马踏千山，
却笑吟诗不肯閒。
写得清风入嘉句，
尽携爽气出云间。
嗣皇仁复物昭苏，
皋自陈谟鲧自吁。
闻道诸公扶国论，
须君左袒订邦诬。
大江南畔五松西，
潘岳风流梦有诗。
归路经从定留挽，
莫教父老见旌旗。
我自穷愁坐缀文，
何堪见子可怜生。
两穷政好同诗社，
一战犹须倩酒兵。
唐世花名寖显时，
才如韩白尚无诗。
本朝盛赏唯西雒，
万幄千庖泣玉脂。
沟水回环莲子多，
小桥时有野禽过。
移船更近东陂去，
冉冉黄尘奈我何。
将军爱士民心失，
太守忧民士气衰。
大抵军民皆赤子，
如何从此便藩篱。
秋风起兮白云飞，
南国远兮心欲归。
归心切兮亲庭闱，
复相见兮在何时。
漫漫平沙走白虹，
瑶台失手玉杯空。
晴天摇动清江底，
晚日浮沉急浪中。
剡溪清浅石稜稜，
夜半星稀月欲升。
独恨此间无可访，
不须野雪兴方乘。
买得虚名东路归，
自怜鸥鸟本忘机。
吾师不用苦迎送，
亦是当时一布衣。
牡丹妖豔乱人心，
一国如狂不惜金。
曷若东园桃与李，
果成无语自垂阴。
习家池沼草萋萋，
岚树光中信马蹄。
汉主庙前湘水碧，
一声风角夕阳低。
饭馀日影转修廊，
欹枕桐花堕小窗。
为觅春风洗残梦，
要令诗思敌澄江。
器之魂逝已难招，
尚有和之慰寂寥。
今夜月明空叹息，
想君孤棹泊溪桥。
六钟翕协六变成，
八佾徜徉八风生。
乐九韶兮人神感，
美七德兮天地清。
三川水上秋砧发，
五凤楼前明月新。
谁为秋砧明月夜，
洛阳城里更愁人。
牛女宫中事若何，
亲身曾得上天河。
逢人莫说支机石，
漏洩苍苍意已多。
且与祖龙相颉颃，
大施霖雨谩悠扬。
归来好护安禅石，
莫作巫山一梦长。
当阳胜处好溪山，
翠滴温公宝墨斑。
线溜一泓凉意足，
须臾肤寸遍人间。
一朝周处奋英豪，
三害皆除岂惮劳。
若是不能降自己，
纵屠龙虎不为高。
识字才能项籍欺，
灶煤研瓦分甘之。
如何乞索忘唐突，
拟赋江南鹤膝枝。
晨光漏日鸟深春，
况此泥行雨宿人。
夜半瓦鸣惊梦觉，
悔将蓬笠当劳薪。
竹箆举起成生杀，
岂肯容人乱札锥。
劈脊一挥如荐得，
银山铁壁也光辉。
一溪九曲贯羣峰，
演漾轻舠浅碧中。
杳如误入武陵去，
落花流水山重重。
晴日初生禁籞春，
苑花宫树一番新。
君王勤俭无行乐，
只作银钩赐近臣。
犀牛扇子有来由，
几度拈来几度休。
荷叶乱倾珠的皪，
一番雨过碧溪头。
万国归心天不言，
诸儒争席异临轩。
圣功典学形歌颂，
更觉曹刘不足吞。
交游契分如君少，
湖岭溪山似此稀。
夹路梅花三十里，
故人虽病莫先归。
西野先生是旧知，
六年相聚不相违。
松根石上閒追忆，
君子当今更有谁。
事已垂成虑正长，
民风安得反醇庞。
交征上下方旁午，
何以为谋淑此邦。
朱游英气凛生风，
濒死危言悟帝聪。
殿槛不修旌直谏，
安昌依旧汉三公。
吟搜菜味诗宜瘦，
睡足花时梦亦香。
閒也曾忙老彭泽，
存而无用古灵光。
江湧岷山万里来，
地蟠崑岭百寻开。
故移蒙顶延年味，
共献无穷甘露杯。
爱于瘦马上吟诗，
孟浩然真更似谁。
雅称自将图画看，
况君小笔胜王维。
成名共记甲科上，
署吏同登芸阁间。
唯是尘心殊道性，
秋蓬常转水长闲。
恶名辨正可无疑，
已有金华学士题。
寄语往来荆广客，
鬼门关在鬰林西。
破雨冲风万骑趋，
人人轻捷过飞凫。
要须直擣天山去，
趁取河冰塞槁枯。
一阵西风满地烟，
千军万马浙江边。
官司把断西兴渡，
要夺渔船作战船。
高爱三峰插太虚，
掉头吟望倒骑馿。
旁人大笑从他笑，
终拟移家向此居。
十年不见锦川梅，
今日清香入酒杯。
太守为施红步障，
郡园惊怪寿阳来。
赤日黄埃满世间，
松声入耳即心闲。
愿寻五百仙人去，
一世清凉住雪山。
山色何如水色幽，
棋声不乱叶声愁。
斧柯未烂君归去，
白日桑榆不我谋。
佛祖从来不奈伊，
满头明月去还归。
虽然六户无亲识，
今古何曾更间违。
山光突兀初寒外，
竹色连娟细雨馀。
一段清奇彻肌骨，
锦囊碎句懒能书。
浯溪未到已登临，
笔力能穷造化心。
我是零陵新逐客，
披图一一可追寻。
选进仙韶第一人，
才胜罗绮不胜春。
重教按舞桃花下，
只踏残红作地裀。
初凉宜夜透衣罗，
时见流星度绛河。
渐觉露漙金掌重，
梧桐影外月明多。
魏帝当时铜雀台，
黄花深映棘丛开。
人生富贵须回首，
此地岂无歌舞来。
腊前三白兆丰年，
此话农家万古传。
近值世更人事改，
生民全借老天怜。
古木笼烟半锁空，
高台隠隠翠微中。
身安不羨三公贵，
宁与渔樵卒岁同。
漠漠云浓阴欲坠，
迢迢远路马行迟。
春风境界无边畔，
花下游人恐未知。
袖手垂鞭出帝闉，
万花栏马舞新春。
是时也有青油繖，
天上归来雪满身。
平时东幸洛阳城，
天乐宫中夜彻明。
无奈李谟偷曲谱，
酒楼吹笛是新声。
小小茅亭面面寒，
玉花能薄雪花干。
今年不是开迟着，
等得羣花比并看。
非真非妄惬谁看，
万物轮中岁自寒。
玉液浄生仙况味，
天香清惹道衣冠。
平生但爱山中寺，
此日来看竹外山。
心境顿开清浄想，
客尘无复更相关。
君看我家门外草，
欲把烟姿慰吟老。
谁知人静雨馀时，
还似村深日斜好。
双成送我蜡梅花，
夜静幽香自一家。
疑是素娥乘月下，
淡黄衣袂紫云车。
过眼浮云是也非，
桔槔俯仰政儿嬉。
欲知身世俱无染，
看取莲花在水时。
童子争寻鹁鸽饭，
医翁日曝虾蟆衣。
欲赓楚客咏餐菊，
却愧周人歌采薇。
主簿骑驴云外去，
山僧吹笛梦中来。
行人不用重回首，
自有东风播鳯台。
不容不办屋三间，
出即扃幽退隠闲。
我蔽一言君记取，
黄扉未必似青山。
轻舟喜出大梁城，
更得高才共载行。
海内相知君与操，
从容尊酒论平生。
湖光潋滟接天浮，
风捲银涛未肯休。
夜岸系舟来古塔，
不妨踪迹更迟留。
蕨芽载土笋牙丛，
青子森森褪小红。
与物无情吾老矣，
如今休恨五更风。
筠筒吹火鼎烹油，
小摘朝来露已浮。
烂煮香粳供玉糁，
更须春味荐猫头。
李俗桃麄不用评，
梅花之后此花清。
唤醒山谷商量过，
差替山矾做弟兄。
春宵一刻值千金，
花有清香月有阴。
歌管楼台声细细，
秋千院落夜沉沉。
翠羽啁嘈逐晓风，
海仙时遣探芳丛。
徘徊睥睨知何意，
怕干时人挟弹弓。
章华夜饮晓从糜，
翠被天寒雨雪霏。
马足车尘竟何往，
空令子革诵招祈。
故人曾此赋梅诗，
人共梅花一梦非。
欲唤青山话前事，
西风吹泪溼征衣。
沥血抄经奈若何，
十年依旧一头陀。
袈裟未着愁多事，
着了袈裟事更多。
俗缘未断念家乡，
回首仙源竟渺茫。
野鸟自啼春自好，
桃花应是怨刘郎。
行令玄冥不敢温，
一天雪重压江村。
我惭白雪翻巴曲，
天为黄茆洗瘴昏。
论思献纳方自代，
海舶鮹人岂识渠。
长啸清风含雪语，
怜侬不解读新书。
不识阳精及主宾，
知他那箇是疏亲。
房中空闭尾闾穴，
悮杀阎浮多少人。
随宜首饰莫留情，
珠翠虽多未是荣。
不见孟光居俭约，
荆钗却立万年名。
野处买鸡专报晓，
从今不问夜何其。
老夫辗转苦无寐，
恰似度关初听时。
山北山南草渐青，
去年双鬓只星星。
春风不管游人老，
又到江头白下亭。
神通妙用无些子，
踏破沧溟几处潮。
箇箇脚跟学逼逼，
老僧无暇举藤条。
城根野水渌逶沱，
飐飐风船掠岸过。
日暮蕙兰无处采，
渚花汀草占春多。
家隔西秦无远信，
身随东洛度流年。
病来旅馆谁相问，
牢落閒庭一树蝉。
妖蜃吹城帀海涛，
也疑瀛岛产琨瑶。
老滕解把真成妄，
郢曲如今始再调。
清水芙蓉未肯开，
暑天花草底差排。
鹿葱金凤何为者，
也得园亭护两阶。
入城回睇万松横，
祇隔浮云几万层。
八月秋风明月下，
天池池上看天灯。
圆吭百舌语千般，
岂是春来不耐闲。
为见幽人无与语，
故来相对作闲关。
朝市踆踆走利名，
道人许样不关情。
西窗梦破梅花晓，
敲月数声钟磬清。
年来厌索长安米，
老去犹居大隠廛。
岂是红尘故相挽，
枉令空愧牧牛篇。
萱草石榴相续开，
数枝晚笋破苍苔。
背人红练穿林去，
直是无情不再来。
荣宦重来十数年，
管絃深处百花天。
云飞咫尺璇霄去，
给札西清听奏篇。
压顶花枝红欲燎，
导前旌节閙如诃。
倚窗拄颊时时好，
何止朝来爽气多。
满城游女竞纷纷，
柳岸桃蹊昼复曛。
不道贫家有机杼，
夜窗灯火尚加勤。
葱梅韭芥本同家，
自入离骚竟入邪。
一日露牙救桓景，
千秋添得伴黄花。
读君百咏魏中梁，
始僭诸侯又僭王。
孟子两言无识者，
六王亡更七王亡。
槎牙绝后复重甦，
绰约冲寒瘦有馀。
自是灵根锺间气，
不从春力借吹嘘。
竹篱茅舍养吾清，
正恐人间识姓名。
毛颖传神偶相似，
争先快覩辄倾城。
玉溪深处灵山阁，
一片孤云飞野鹤。
从人索相问穷通，
照破髑髅错不错。
春风有分到儿家，
也插花枝表岁华。
但得作嫔君子室，
随宜粧遣不须奢。
千涧碧流寒漱玉，
万山黄叶冷摇金。
若言即此见多宝，
猿叫岳云深更深。
梅事怱怱半雨残，
李粧羞涩尚春寒。
人情只道花时好，
花未开时正耐看。
数叶荷衣一短藜，
春波亭上倚斜晖。
无人会得诗中画，
凭尽阑干又独归。
三分天下二分亡，
犹把山川寸寸量。
纵使一丘添一亩，
也应不似旧封疆。
忘身先要解忘名，
分别须臾起不平。
请看早朝霜入屦，
何如卧听打衙声。
丽正门开晓色鲜，
万丝绿柳御沟边。
禁中恐有题红怨，
不放涓流出内前。
古松树下昼阴寒，
云亦何心去不还。
却怪建州城里梦，
一春多在湛卢山。
峥嵘金碧千秋观，
谁记当年贺监家。
湖水亦随人世改，
秋光一半失荷花。
忆昔吴王争霸日，
歌谣满耳上苏台。
三千宫女看花处，
人静台空花自开。
柳丝风紧雨痕干，
却怕双飞燕子寒。
梨雪吹香春梦远，
有人中酒隔帘看。
庭开金菊宿根生，
来雁新闻一两声。
犹握金鞭问归客，
夜深谁共御街行。
踞地盘空势未休，
爪牙何必竞时流。
天教生在千峰上，
不得云擎也出头。
津亭折得绿杨枝，
更看春风向手吹。
建业城边春已老，
连天荒草燕双飞。
白氎禅巾白石龛，
跏趺无迹越山庵。
朝朝拱立罔明手，
昨夜看梅废小参。
博山沉燎绝馀香，
兰烬金檠怨夜长。
为问青青河畔草，
几回经雨复经霜。
香严童子沈薰鼻，
姑射仙人雪作肤。
谁向天涯收落蕊，
发君颜色四时朱。
朱雀门高花外开，
毬场空阔净尘埃。
预排白兔兼苍狗，
等候君王按鹘来。
秦吴风俗昔难同，
唯有才情事事通。
刚恋水云归不得，
前身应是太湖公。
仙人驾船朝上真，
三曲溪流日浅清。
读书巖前闻鹤唳，
恐是旧时絃诵声。
古今陈迹几兴亡，
闽岭何因祀夏王。
莫是当年平水日，
曾驱鱼鳖渡渔梁。
雪未消时入旦评，
才黄又属傅岩人。
暂分叶底藏身地，
部领鶑花过半春。
含烟惹雾每依依，
万绪千条拂落晖。
为报行人休尽折，
半留相送半迎归。
汉家金帛作山堆，
无奈酋奴眼不开。
今日单于恭子婿，
方知娄敬是良媒。
日转秋庭树影斜，
风来粉蝶胜悲笳。
祇应宋玉秋来梦，
常在墙东阿子家。
八荒同宇混车书，
一视那知更有渠。
凭轼自应由砥道，
径蹊无处问归与。
马嵬锦袜战尘中，
辱颈空馀颈血红。
却是西施偏命好，
国亡犹得嫁朱公。
驷马鲜能容白发，
万钉终不润黄垆。
乌靴席帽红尘里，
幻出睢阳五老图。
百年功就蜕乾坤，
鼎冷湖空迹尚存。
别有庆源流不尽，
皇朝叶叶是神孙。
眉目稜稜有古风，
却疑曾作钓鱼翁。
一竿明月空抛掷，
谁道烟波无处穷。
卧闻风声吹屋角，
应扫积雨阴漫漫。
千山月黑鸟飞绝，
一江星斗鱼龙寒。
四部韶音进玉卮，
千官倾望柘黄衣。
舞头再拜金阶远，
画鼓连催卷队归。
师旷离娄不我徒，
昭然罔象得玄珠。
心萌口拟成途辙，
底事圆明异有无。
野老山园未省开，
今朝何事客俱来。
炎荒有此清凉地，
剪水装林绝点埃。
穆穆丛林见老成，
江湖约我复同盟。
鳄乡未话腥风起，
春雪初消好问程。
日日东园探早梅，
那知一夕万林开。
君诗还似扬州句，
扫尽因风柳絮才。
道人受偈自然灯，
笔底光芒夜夜腾。
诗成十手不供写，
凿齿敢对弥天僧。
杨柳青摇穷袴带，
樱桃红滴守宫砂。
春风不解留诗鬓，
只解年年媚物华。
老铦相见一欣然，
说似艰虞是去年。
从此新诗更超诣，
时人欲杀岂无天。
小酌一杯金凿落，
共听终席玉潺湲。
何时筑室屏山侧，
静与秋蟾作伴眠。
两岸千千万万峰，
看来冷白复寒红。
人言雪岭非银岭，
三日晴光晒不融。
炎晖流烁蕙风薰，
草木蕃滋德泽均。
畜药蠲疴虽故事，
使民无疾乃深仁。
香心夭艳尚包藏，
蜂蝶优游苦未忙。
何处纸鸢飞白昼，
几家归燕认雕梁。
龟甲屏风面面开，
天台连接至蓬莱。
簷前朝暮碧云合，
时有一声清磬来。
远爱春波正满湖，
羨君东去是归途。
吟诗好向月中宿，
一叫水天沙鹤孤。
云消归路暖无尘，
试学章台走马身。
塞柳关榆莫相恼，
小园桃李解迎人。
二父知翁二十年，
莫论上世往来贤。
寓邦更到村庵远，
不信翁心不黯然。
我亦闻絃知雅曲，
松风声不类鸣鸾。
相逢意气须倾写，
一任旁人冷眼看。
秋暑强如三伏时，
午云不动涨炎晖。
晚来忽作一霎雨，
喜有新凉入客衣。
清风为我晓开闗，
风外浮云过雨还。
湛湛可怜清上下，
一篙溪水水邉山。
一身只付鸡栖上，
万卷真藏椰子中。
嘉定三年正月后，
不知几度醉春风。
声色见闻闹浩浩，
怡似儿时鬬百草。
两家拈出一般般，
相对无言点头笑。
日夜归心折大刀，
羔裘貂鼠岂无袍。
利名毕竟拟何用，
身世由来空自劳。
吴越江南绝壁间，
可怜争国似蜗蛮。
百年父老陶王化，
尚记流传一醉颜。
绝无声色动凡情，
香比江梅分外清。
欲问此根何处得，
游蜂多思近经营。
当日二程门下士，
独分此道过来南。
百年世事相传处，
书院天生着剑镡。
下笔生波便百川，
字间句里总超然。
读来清气凉人骨，
六月真成九月天。
上客清谈何亹亹，
幽人闲思自寥寥。
请君休说长安事，
膝上风清琴正调。
山北山南处处行，
回头六十七清明。
如今老去摧颓甚，
独坐焚香聴水声。
霜凋榉柳枝无叶，
风拆安榴子满房。
冬日园林元自好，
老人怀抱自多伤。
飞红飘白自交加，
过了春光只叹嗟。
识得岁寒松竹耐，
始知园圃谩栽花。
林塘草树接江干，
一日三回涉圃看。
柴户反关生事了，
晚菘种尽雨漫漫。
此道元来即是心，
人人抛却去求深。
不知求却翻成外，
若是吾心底用寻。
西楼伴食老西堂，
拆袜浑无半线长。
推向万山深处去，
沉犀桥北望龙阳。
梅花开尽桃花开，
两朵春移小院栽。
索笑索吟殊未已，
浑浑疑是故人来。
春深买得一丝莼，
绝胜农家碧涧芹。
却笑吾宗深有托，
自怜野鹤在鸡羣。
山寒木落峭孤台，
南北常分冷暖开。
自笑三生如结习，
每来月下立苍苔。
凡卉徒妖迥不同，
输渠篱下自丛丛。
趋时未肯隠君子，
毕竟依然带晋风。
今朝八月十有五，
顾兔天边谁不睹。
若非东土小释迦，
放过长沙这老虎。
句芒爱弄春风权，
开萌发翠无党偏。
句芒小女精神巧，
机罗杼绮满平川。
非但桃花与杏花，
万家春色总吾家。
花须造化无人会，
月落空庭竹影斜。
人生有子万事足，
不问官称有与无。
老子希文何事好，
踏渠脚步得尧夫。
山上盘旋九曲亭，
春江满目与天平。
青苹白鹭渔家屋，
几幅轻绡画得成。
珠箔轻明拂玉墀，
汉宫仙掌露淋漓。
金钗坠鬓分行立，
等候官家未出时。
风褭危樯浪拍船，
三更残月下空弦。
离鸿过尽啼乌困，
犹自愁人不得眠。
太乙元君遇虎龙，
沉沉三洞锁青风。
自从九九朋分了，
白发黄金黑变红。
露气浮风入短篱，
蔓延高下复参差。
轻清不作妖红艳，
漠漠秋阴分外宜。
水出崑崙浪接天，
天高地下秀林峦。
禅床略下云山断，
凡圣无踪海岳寒。
飞山彷彿如天竺，
环合峰峦一径通。
何日再来亭上宿，
静听猿叫月明中。
前年蹑屩念归与，
今日乘轩类使乎。
千里班春忧寄重，
自慙翻属箇非夫。
鵩鸟飞来庚子直，
谪去日蚀辛卯年。
由来枉死贤才事，
消长相持势自然。
船窗深闭懒看书，
独倚船门撚白须。
雨共长河织青锦，
金钱晕上滴真珠。
草草携家去踏青，
旧阡新冢纸钱轻。
触怀易作中年恶，
羨杀儿童笑语声。
深林十月饱清霜，
寒气侵凌味转长。
世上甘腴有如此，
拟排闾阖献君王。
金缕浓薰百和香，
脸红眉黛入时妆。
当时便向乔家见，
未敢将心在窈娘。
春风不入窭人家，
三月园桃未着花。
老子放癡都不问，
山厨日日饭胡麻。
松盖筠幢护石门，
净居尘境此间分。
不须更觅南行路，
已向髙峰见德云。
西湖风景绝繁华，
两岸荷香十万家。
除却孤山林处士，
后来谁肯种梅花。
一径寻村渡碧溪，
山花红紫树高低。
如今天下无鸣凤，
说与春乌自在啼。
龙吟凤彩震乾坤，
熊耳鸡山海内闻。
一片雪霜三岛外，
虎心半偈洒风云。
羽籥低昂文缀已，
干戚蹈厉武行初。
望岁祈农神所听，
延祥介福岂云虚。
六军文武浩如云，
花簇头冠样样新。
惟有至尊浑不戴，
尽将春色赐羣臣。
一枝仙桂已攀援，
归去烟涛浦口邨。
虽恨别离还有意，
槐花黄日出青门。
几日风尘困马蹄，
忽瞻孤塔献云霓。
双眸已似清江洗，
况入亭城见角犀。
池塘新水碧泱泱，
杨柳牵风绿线长。
已信形骸随野马，
不思功业到巖廊。
缝掖先生游汗漫，
夫人高节独青青。
临行抖擞空书笥，
分付诸郎各一经。
杀翁分我一杯羹，
龙种由来事杳冥。
安用生儿作刘季，
暮年无骨葬昭灵。
篛篷旧屋雨声干，
芦䕠新簷暖日眠。
枕底席边俱绿水，
脚根头上两青天。
前殿风传万岁声，
九重歌管乐昇平。
欲知庆事丛元日，
瑞气先从帝鼐生。
一封驰奏效嵩呼，
清跸何时返故都。
只道建炎巡狩礼，
谁知故事自祥符。
灵文一阅五千卷，
感果当知越四禅。
应笑毗耶方丈里，
却容天女问因缘。
千里论诗半语无，
出门濠上子知鱼。
寒潭潦尽水归壑，
落日山明人荷锄。
三两芙蓉并水丛，
向人能白亦能红。
浩然不在芍药下，
如何独占晚秋风。
每日相亲一卷书，
席门犹是昔年如。
似公长者今时少，
花外何时见小车。
树头栗鼠往来频，
时遣髽童作徼巡。
不是尚方要包贡，
暮年頼此助精神。
湖海知君岁月多，
欲寻笙鹤问烟萝。
相逢一笑江南陌，
听彻丝桐听踏歌。
橹声伊轧下滩来，
惊起沙鸥去又回。
小艇暂停曲江浒，
推篷和雪看寒梅。
此客清狂似季真，
意行湖曲眺青春。
橹声往往来来好，
山色朝朝暮暮新。
大唐国里无禅师，
不许会兮祇许知。
着肉汗衫如脱了，
方知棒喝诳愚癡。
得趣堂到蓬荟深，
主人何惜费千金。
我行旬月当重到，
要见梅花出树林。
名将生降负己知，
丧师辱国死犹迟。
河梁羞与子卿别，
携手空馀五字诗。
云篷烟艇寄孤高，
破浪乘风不碍桥。
岂待征夫问归路，
始教轻漾日遥遥。
寒鸦衔枝欲定巢，
近同客食上林梢。
能逃岁德安门户，
出处悬应不浪交。
三十六旬穷此夕，
定盘星上转风车。
放开结角罗纹处，
须信风流出当家。
白浪差差沮我南，
祗成重酿破风帆。
半生感慨轻儿女，
翻笑江州泪湿衫。
倒樽醉卧菊篱边，
此段风流亦偶然。
要识先生独醒处，
平生心事在寒泉。
绝壁深溪无四邻，
每逢猨鹤即相亲。
小奴惊出垂藤下，
山犬今朝吠一人。
头纲八餠密云龙，
曾侍虚皇拆御封。
今日湘中见新夸，
唤回清梦九烟重。
我山垒土仍栽石，
下有嵌岩上有亭。
石少阙边添种树，
种时须要树长青。
香遍东园花一枝，
寻花觅路忽成迷。
先生莫道心如铁，
喜气朝来横角犀。
万壑声中柏子烟，
高僧日日看云眠。
当年象虎今何在，
千古寒堂一铁鞭。
身非居士常多病，
心爱空王稍觉闲。
师问寄禅何处所，
浙东青翠沃洲山。
颿出丹阳恰一年，
江湖陈迹慨茫然。
明明归路留双目，
只候恩书下九天。
兰浦秋来烟雨深，
几多情思在琴心。
知君调得东家子，
早晚和鸣入锦衾。
见鴈南飞欲寄音，
裂衣刳血写乡心。
书成刬地添惆怅，
又恐无人射上林。
听风听雨江湖上，
一叶轻舟檥钓沙。
暂却鹜行容退食，
秋声先已到枯葭。
寸阴可惜子所知，
尺宅治生今未迟。
虚费年光作闲事，
人间信有白头癡。
吹起炎刘已冷灰，
先生功不上云台。
当初同学还何事，
毕竟曾经讲较来。
中兴天子议攻车，
歎息诸公屈壮图。
行殿不开尘锁合，
至今风雨暗金铺。
今年寒食与清明，
各自阴晴作么生。
细雨千丝不成点，
如何也解滴簷声。
自愧浮生又六旬，
苦无情况度残春。
谩吟俚句尘清听，
多谢赓酬字字新。
移根月窟最珍奇，
料得姮娥谁不知。
挽住西风拚一醉，
玉杯从此不徒施。
近来不得海阳书，
但见诸公论荐渠。
四十二年成夭阏，
慈兄岂是泽无馀。
眉毛盖眼赤须胡，
女嫁男婚不识渠。
唯是我侬偏孝顺，
十年不作问安书。
汉将承恩西破戎，
捷书先奏未央宫。
天子预开麟阁待，
祗今谁数贰师功。
簟如秋水憩回廊，
素月分辉百倍凉。
山木交加无意绪，
故教疏影到人床。
匿影长嫌山未深，
闭门莫放俗尘侵。
如今满眼事奔走，
欲对何人话此心。
常佩了堂一则语，
睢阳举似刘潞州。
大期不复见丙午，
二老信然成古丘。
织篱为界编红槿，
排石成桥接断塍。
野老生涯差省事，
一间茅屋两池菱。
欹窗飋飋漏风声，
坏壁斜斜半草行。
莫怨空斋对尘榻，
碧油幢下是书生。
不见音容忽三月，
无从涕泗已千行。
家山准拟欲归隠，
堪叹相随无孟光。
老将花酒作知音，
起就花前酒自斟。
莫便兴来先酩酊，
却妨真赏废搜吟。
勿学唐人李杜癡，
作诗须作古人诗。
世传李杜文章伯，
问着关雎恐不知。
吏部名高世所尊，
一传曾说误金根。
陵阳父子风流胜，
政似苏家擅蜀门。
星移山转度寒沙，
到得塍头鼓二挝。
忽忆昔年斗门渡，
风翻浪叶艣欹斜。
霏霏梅雨洒危层，
五月山房冷似冰。
莫谓乾坤乖大信，
未明心地是炎蒸。
一滴寒泉万古心，
幽幽巖下弄清音。
何如唤起蛟龙蛰，
散作苍生万国霖。
朝喑仗马夕笺天，
汉事于今已几年。
一片孤忠应尚在，
定须耿耿斗牛边。
头疼宿酒未能解，
独怕晓寒帘捲迟。
懊恨桃花爱飘荡，
夜来压折海棠枝。
铜马朱眉满四方，
总缘居摄乱天常。
因君多少布衣士，
不是公卿即帝王。
几度拏舟湘水西，
风雩亭下咏而归。
驩然诸友相忘意，
不叩仙坛与佛扉。
细雨吹凉客袂分，
青灯梦短苦思君。
洞仙应快登临眼，
尽向山边扫白云。
踏翻渔艇成家业，
笑出芦华月正圆。
地阔天长三幅纸，
同风千里为重宣。
香菰黏米着佳名，
古俗相传岂足矜。
天子明堂遵月令，
含桃初荐黍新登。
仙洞千年一度开，
等闲偷入又偷廻。
桃花飞尽东风起，
何处消沈去不来。
十邑驱驰阅四旬，
尽空囹圄报吾君。
僧窗渐觉猿吟远，
城市嚣尘自此分。
子路何尝肯不情，
从人姑尔事虚名。
所行唯恐复闻耳，
既已闻之且力行。
短蓬烟里冷萧萧，
两岸梅花各见招。
吹散前村一杯酒，
满江风雨不相饶。
西山许迈无人问，
只说东山有谢安。
富贵光明贫贱晦，
世情从古两般看。
江云扶雨暖溶溶，
来往东西只信风。
早晚晴阴浑不定，
青山半在有无中。
送客新亭恰放灯，
儿曹迎我复新亭。
百年事业何为者，
送往迎来过一生。
传家只要存书种，
学道当知养圣胎。
宁使终身迁比景，
莫令一物污灵台。
五畤初行禋类礼，
万金难买岁朝晴。
老臣纵有甘棠颂，
未必朝廷记姓名。
芳心玉面出蚕丛，
骨醉先生酒盏中。
白发病翁新止酒，
枕囊犹觊梦魂通。
读易先知未画前，
圣人何事绝韦编。
始知杨子多闲暇，
更有功夫草太玄。
鍊矿成金得宝珍，
鍊情成性合天真。
相逢此理交谈者，
千百人中无一人。
又被锣声送上竿，
者番难似旧时难。
劝君着脚须教稳，
多少旁人冷眼看。
巖高风压树头低，
三子相逢把手归。
掩室在陈无足笑，
笑它同传有韩非。
直言请剑斩安昌，
勿谓朱游只素狂。
君看汉家文景业，
张侯能以一言亡。
仆带雕弓马似飞，
老莱衣上着戎衣。
邮亭不暇吟山水，
塞外经年皆未归。
葛洪卷与江淹赋，
名动天边傲石居。
两蜀词人多载后，
同君讳却马相如。
大小黄面瞿昙老，
了了了时何曾了。
因忆明星出现时，
夜来霜重知多少。
雪里乌薪绝市珍，
能令寒屋坐生春。
此中有句谁能道，
暖得曲身成直身。
独自清閒独自忙，
杳无人迹到萧墙。
眠时不用呼童仆，
自有清风为拂牀。
平畴雨过稻花香，
草木风前舞翠光。
天意知侬今日出，
先期一夕荐新凉。
生来岁晚寄南窗，
燕坐常闻御墨香。
却笑到天亭上客，
日将茗粥搅枯肠。
此君风味殊不薄，
莫笑当年煮箦人。
坐使普宁增谱字，
遥知端是压前新。
城外城中雪半开，
远峯依旧玉崔嵬。
池冰绽处才如线，
便有鸳鸯浮过来。
娟娟花木向春荣，
婉婉黄鹂隔叶声。
冷淡一官祇自笑，
五更骑马看清明。
河声连底卷黄沙，
回首方惊去国赊。
唯有客情无尽处，
暗随春水涨桃花。
烽火城西百尺楼，
黄昏独上海风秋。
更吹羌笛关山月，
无那金闺万里愁。
公庭过午无馀事，
退食归来默坐时。
晴日半窗香一缕，
阳来消息只心知。
馆甥宫里歎才难，
当日同朝听百官。
光武早知尧舜事，
只今那得子陵滩。
连雨昏蒙隠月痕，
月边新蘂故应存。
春风日夜来无限，
欺得陶家半掩门。
壮士椎牛进酒巵，
五年不享鲙鲈肥。
君如亦有垂涎兴，
凖备轻蓑随我归。
拄地撑天全体用，
夕阳影里不藏身。
有时独坐孤峰顶，
寂寂犹闻落叶频。
八解六通心地印，
晃晃恢恢非远近。
六通八解者全彰，
念彼劳生提后进。
送别人归春日斜，
独鞭羸马指天涯。
月生江上乡心动，
投宿怱忙近酒家。
自笑区区老倦游，
庐山今是我莵裘。
暮年欲觅安心法，
他日敲门问四休。
白虹昼下崑崙顶，
半入青林久不回。
下洞水轮穿地底，
冰崖吼怒却重来。
可爱南山与北山，
北山上有斗芒寒。
碧云归尽人何在，
更捲珠帘到夜阑。
家国儿曹付五胡，
奉身恨不及齐奴。
君王但说平生事，
政为诸公昧远图。
禹功远矣世犹思，
谁谷吾州頼两陂。
待与閟宫碑岁月，
并为神作送迎诗。
去到双林见旧游，
眉弯新月眼横秋。
寒暄未举宜先问，
因甚桥流水不流。
浅深红穗遶汀洲，
笑舞西风体力柔。
雅意陂塘非玩物，
令人却忆蓼花游。
槿篱围裹三间屋，
棘堑周遭数亩山。
雨后课儿耕种了，
茅簷晴曝一冬闲。
海霞照灼散青烟，
历历星榆在晓天。
松韵寒烟绝世态，
鹤翔高顶应鸣絃。
台山路上箇婆婆，
平地无风起丈波。
下却斗门通底闸，
更无一滴到黄河。
养由弓箭已无功，
牢落生涯事事同。
相劝一杯寒食酒，
几多辛苦到春风。
老屋萧疎四五椽，
瓦炉香冷断诸缘。
客来若问名轩意，
莫似维摩但默然。
走月流烟叠树西，
听来愁甚听猨啼。
几时御水声边住，
却梦潺湲宿此溪。
船出修门未有诗，
直须凤口汎晴溪。
缘何触景方吟得，
拙句频年不立题。
浮云聚散复西东，
此处容君一线通。
全体露时如不领，
问君何日解相逢。
石峯叠叠小桥西，
昔日人家桃李蹊。
无限欢娱俱寂寞，
珠玑锋镝逐春犂。
山似舟航压众坡，
静为平地动为波。
桅樯不借瞻乌首，
争奈风帆百尺何。
叶剪青油药渥丹，
春风随众出栏干。
碧桃黄菊凋残后，
谁伴长松到岁寒。
月是小春春未生，
节名大雪雪何曾。
夕阳不管西山暗，
只照东山八九稜。
莫怪风前玉斚飞，
饮酣初喜传花枝。
正当北雪消残后，
恰直东风料峭时。
御前新赐紫罗襦，
步步金堦上软舆。
宫局总来为喜乐，
院中新拜内尚书。
江南雨霁彩云开，
眼界空宽翠色排。
蜀客踌躇还识认，
子规啼月夜归来。
苜蓿枯时霜雪深，
崚嶒瘦骨病侵寻。
高蹄岂复腾骧意，
眵目终存舐犊心。
怪生斗水蓄风雷，
唤取龙神睡觉来。
火急共为诗准备，
却愁头上雨相催。
春入行宫映翠微，
玄宗侍女舞烟丝。
如今柳向空城绿，
玉笛何人更把吹。
看来桀溺与长沮，
固是其言太阔疏。
若论耰耡全不顾，
这般风味亦难如。
心嫌碧落更何从，
月帔花冠冰雪容。
行雨若迷归处路，
近南惟见祝融峰。
静想追兵缓翠华，
古碑荒庙闭松花。
纪生不向荥阳死，
争有山河属汉家。
争利争名日日新，
满城冠盖九逵尘。
一声鸡唱千门晓，
谁是高眠无事人。
见说幽居似渭川，
一川脩竹雪霜寒。
如何翦得苍苍玉，
乞与诚斋作钓竿。
麴尘缕缕鹊深栖，
写出章台二月时。
幽响不知何处喜，
一声鸲鹆圣先知。
折戟沈沙铁未销，
自将磨洗认前朝。
东风不与周郎便，
铜雀春深鏁二乔。
湖上千山山外天，
寒光翠色混轻烟。
篮舆路转重回首，
疑是松江在目前。
帝城云物得阳春，
水国烟花失主人。
昨日天风吹乐府，
六宫丝管一时新。
莫为盘飱烹不鸣，
借公松石听溪声。
貂蝉只是麒麟楦，
寄语诸公卿自卿。
水际天边尽画屏，
广寒宫阙玉为城。
南来已为江山助，
到此逢山眼更明。
吟拾江边金翠羽，
醉骑海上玉麟腰。
清谈试茗游冰井，
至乐观鱼坐鑑桥。
江湖春暮多风雨，
点滴空阶实厌听。
剩喜今朝有奇事，
一窗晴日写黄庭。
纷纷车马未言还，
我独支离便得闲。
尚有同门二三子，
肯同今夜宿锺山。
去城十里路盘纡，
幽径平冈驾小舆。
认得鹅湖山下路，
绿松巗畔拥僧庐。
雨洒江声风又吹，
扁舟正与睡相宜。
无端戍鼓催前去，
别却青山向晓时。
捍裘未减春罏暖，
丈室偏宜道骨寒。
摆手便行呼不应，
闲名在世试除看。
正抽碧线绣红罗，
忽听黄莺歛翠蛾。
秋思冬愁春怅望，
大都不称意时多。
燕山雪花大如席，
马上吟诗无纸笔。
他时若遇陇头人，
折寄梅枝须一一。
海燕双飞意若何，
曲梁呕嘎语声多。
茅檐不必嫌卑陋，
犹胜吴宫爇尔窠。
春风从此不须归，
伴我逍遥更莫疑。
閒事胸中无一点，
相看日日是春时。
安蔬自足慰平生，
峰静松闲涧水平。
山意悟时僧不语，
落花声间梵音清。
托根不近芙蓉苑，
移植犹依瘴疠乡。
并蕊连心九相似，
看来还使九回肠。
老木垂垂绿复栏，
栏前髣髴见山□。
尽教富贵饶公等，
未许林泉□数廉。
绵绵渺渺楚云繁，
万里西归望国门。
禅子初心易悽断，
秋风莫上少陵原。
雪意商量欲放梅，
破寒先遣一条开。
去年花下人何在，
策我蹇驴归去来。
遮藏霜雪免摧残，
绿实初垂未满栏。
想见主人珍惜意，
一回出户一回看。
野云和雨渡金湖，
山色微风恍有无。
不惯扁舟浮浩渺，
且驱羸马上崎岖。
雪溪兴尽船当回，
却拟登陆游天台。
经行见一堂前路，
转入湖山寻悮来。
万顷春江彻底清，
天风不动镜泓澄。
画船安稳摇空翠，
疑在琉璃地上行。
湘川洛浦三千里，
地角天涯南北遥。
除却同倾百壶外，
不愁谁奈两魂销。
天画轩前酒一杯，
爱閒能有几人来。
明朝又入深山去，
安得如潮日两回。
水底分明天上云，
可怜形影似吾身。
何妨舒作从龙势，
一雨吹销万里尘。
自从轩昊到隋唐，
几见中原作战场。
三十万年如电掣，
不曾记得不曾忘。
溶溶曳曳白云閒，
救旱濡枯顷刻间。
四海苍生望霖雨，
谢公早晚起东山。
祖龙癡欲望长年，
却遣君房渡海船。
枉去蓬山觅丹药，
桃源亦自有神仙。
智士旁观当局迷，
沧浪钓叟出陈诗。
江头风怒掀渔屋，
底事全家醉不知。
病来十日不举酒，
独卧南牀春草生。
承君折送袁家紫，
令我兴发郎官清。
二年不到宋家东，
阿母深居僻巷中。
含泪向人羞不语，
琵琶弦断倚屏风。
祖庭秋晚日增悲，
见得芙蓉便展眉。
不与狂花争琐细，
淄川缘有拒霜枝。
天籁刁刁万窍间，
几回欲听隔千山。
蓦然入耳知何处，
撞破三生梦觉关。
西蜀风烟天一方，
蚕丛古庙枕斜阳。
茫然开国人天主，
彷彿鸿荒盘古王。
云暗西巖东岭明，
汀洲南面起笛声。
天光睡重和衣润，
莺啭高枝柳带春。
欲访天池水发源，
倒骑北斗挟飞僊。
高低八节滩头路，
俛仰三生石上缘。
朦胧夜色暗浮云，
咫尺氛埃怯战尘。
深夜鸣榔到庭户，
江湖知有钓鱼人。
步冲晴雪过前滩，
鹤迹云踪孰可攀。
也似来时无一物，
却疑归去是三山。
行云行雨迷三峡，
归凤求凰振九苞。
月白花红倾酒满，
不将春色等闲抛。
入谷先生一阵香，
异花奇木簇禅堂。
可怜门外高低路，
万毂千蹄日日忙。
碧瓦朱甍午影凉，
软风翻袂送清香。
荷花也似知秋近，
故敛羞容避夕阳。
一万馀家留恋意，
二三十里管絃声。
惠加潼水流难尽，
鞭指金门望转清。
篙师无力橹声柔，
已分前途夜泊舟。
忽报西风吹柁尾，
不须斜日到程头。
世言晚食同于肉，
缓步犹云可当车。
三复文忠二三帖，
古人深意在徐徐。
石榴安敢拟柽桐，
借问司花也不中。
鹤顶丹砂猩血服，
试评却有此来红。
悠悠寒日傍城闉，
风蹙微波作细鳞。
莫怪此江清见底，
屈平曾向此投身。
观恶言，是功德，
妙明岂假旃檀刻。
一言一喝彻圆音，
不用耳闻须得得。
去年春晚宴亭皋，
今日重登不惮劳。
栏外当时双派水，
已应归海作波涛。
城头啼鸟隔花鸣，
城外游人傍水行。
遥认孤帆何处去，
柳塘烟重不分明。
一年春事五更初，
梦觉寒香乍有无。
门外不知深浅雪，
只应消瘦玉肌肤。
饱食无庸近素餐，
低徊还恐似墦间。
黄昏一读遗编尽，
梦寐清风亦厚颜。
北楼千尺午犹寒，
冉冉飞尘不可干。
横望沧溟了无际，
贵人休向画图看。
雪翁来觅雪坡诗，
冰雪相看太绝奇。
一片红炉参彻了，
梅花香透玉横枝。
雠书不必天禄阁，
林下巾箱且自携。
时有田翁来暱饮，
嗟无太乙照青藜。
未得黄梅山里信，
先开大庾岭头花。
如何种柏栽松手，
流入担柴卖筊家。
回望高城落晓河，
长亭窗户压微波。
水仙欲上鲤鱼去，
一夜芙蓉红泪多。
龙驹昔日此昇仙，
洞掩碑残不计年。
胜蹟依然无处问，
一僧重锁薜萝烟。
月姊携炉出广寒，
镕银为水又为山。
夜来归去忘收却，
陷入浯溪石壁间。
诸岭桃花岭最高，
冰枯泉脉草身高。
四山相并疑无日，
若是南山雪不消。
故人惟頼几行书，
今日谁能更访吾。
旧日热心今就冷，
向来已自得揶揄。
紫燕黄鹂亦言语，
或依帘幕或穿花。
较量爱重无如汝，
合在华堂富贵家。
蕊珠宫里七言成，
十二神君一一名。
云拥苍虬归火府，
风随素虎出沧瀛。
谢家离别正凄凉，
少傅临岐赌佩囊。
却忆短亭回首处，
夜来烟雨满池塘。
去日春蚕吐素丝，
归来黄麦看金衣。
沙鸥不入鸳鸿侣，
依旧沧浪绕钓矶。
与人替得杖头闲，
日日莲塘柳岸边。
烂醉质衣吾不问，
归时犹有买舟钱。
早岁声名起日南，
暮年病骨卧烟岚。
死生有地皆天命，
不用人间更疾谗。
七里湾头宿发飞，
六家店上行人稀。
渡口有船招不得，
归来稚子候柴扉。
白发飘零远可嗟，
百年居屋在京华。
海涯更比天涯远，
星斗沈沈入海涯。
往在秦淮问六朝，
江楼祇有女吹箫。
昭阳太极无行路，
岁岁鹅黄上柳条。
虫响金阶擣练天，
玉狻呀口喷香烟。
来宵待赏中秋月，
剩取珊瑚饤御筵。
玉蕊琼葩压众芳，
一时纵赏拥如墙。
花边笑索银瓶酒，
知是谁家白面郎。
一室萧然百事无，
崇朝趺坐对熏炉。
岫云舒卷元无碍，
赢得从容养病躯。
南徐作别抵闽乡，
三见春风换众芳。
若对旧游知识问，
为言羁旅鬓成霜。
长担犊车初入门，
金牙新酝盈深罇。
良人为渍木瓜粉，
遮却红腮交午痕。
千树繁红遶碧泉，
正宜尊酒对芳年。
明朝欲饮还来此，
只怕春风却在前。
旋种花窠二百株，
不知种了有花无。
阿谁便向春工说，
急擣红蓝染玉酥。
岸红初破木芙蓉，
送别遥闻野寺钟。
江抱月流青炯炯，
山随天去碧重重。
狮子峰高侧见巅，
怒飞危欲堕簷前。
千松万竹阑干畔，
瘦骨秋寒似雪天。
云谷山高列画屏，
晚来尽对更多情。
烟凝紫翠斜阳里，
一幅丹青写不成。
船旗衮衮径长淮，
汴口人看拨不开。
昨夜南风浪如屋，
果然双节下天来。
断蓬泛梗偶相依，
一别重逢又几时。
人世悲欢消遣尽，
为君流泪忽霑衣。
风摇羽扇露盈盘，
卷卷翻翻欲定难。
醉眼波心欢有遇，
水仙倾盖正相看。
修行众苦人难到，
六指重来火后寻。
遗恨百年消不得，
一声杜宇一关心。
爱子从烹报主时，
安知强啜不含悲。
太公悬命临刀几，
忍取桮羹欲为谁。
茅茨烟树水溶溶，
篱落人家带晚舂。
独立西风无一事，
自撑短艇看芙蓉。
武夷结草二年馀，
花笑鶑啼春一壶。
流水下山人出洞，
巖前空有炼丹炉。
无数天花鬭舞风，
迷离玉色映寒空。
共夸破腊逾三白，
更喜新诗报屡丰。
十里松门国清路，
饭猨台上菩提树。
怪来烟雨落晴天，
元是海风吹瀑布。
太平宝庆第三年，
万乘初郊大报天。
恰应汉家辛巳日，
八觚泰畤立甘泉。
南池风物尽可翫，
常记春时踏雨行。
一自花飞柳叶暗，
不知贴贴莲荷生。
大夫去作栋梁材，
无复清阴复绿苔。
惆怅月波亭上望，
夜深惟见鹤归来。
五千馀卷诠不尽，
三世诸佛讚不及。
令人却忆卖油翁，
狼忙走下绳床立。
汉武年高慢帝图，
任人曾不问贤愚。
直饶四老依前出，
消得江充宠佞无。
数声新鴈夜初长，
晓起开门衣袂凉。
篱菊褪黄秋兴嬾，
瓦沟财试一痕霜。
袖舞秋风尾瘦藤，
南归岳麓看传灯。
先寻古殿经行处，
唤醒当年喫攧僧。
婵娟两枝翠可掬，
绝胜白璧南金双。
留与先生作椽笔，
诗坛八面受人降。
万籁笙镛一枕秋，
幌云垂地月痕收。
偶然做得还乡梦，
梦见鸿蒙与道游。
青帝施恩野老家，
分张红白乞年华。
安知巽二无斟酌，
吹尽先生一架花。
孟家种柳东城去，
临水逶迤思故人。
不似当时大司马，
重来得见汉南春。
忙中掠眼雪枝斜，
落片纷纷点玉沙。
虚过一冬妨底事，
不曾款曲是梅花。
白发丈人持竹竿，
系船留我坐柴关。
偶然领会一谈胜，
落日使人思故山。
万象森罗等印心，
了无一物可疏亲。
大梅坐此成窠窟，
到老何曾解转身。
查渡湖南涉路歧，
云门不惜两茎眉。
万古碧潭空界月，
再三捞摝始应知。
溪南千树雪纷纷，
桥北才开一两分。
汝是山林高洁者，
如何到此也寒温。
两袂薰风过传庐，
鸥盟又结向西湖。
东游双幅云烟句，
写出江心雁荡图。
修门赫赫铁城长，
雨后山川拥翠光。
大似锦屏饶富贵，
至今人说状元坊。
夜已三更忽坐忘，
吟魂醉魄政悠扬。
孤鸿见召听寒角，
残月相辞过粉墙。
莫管龙公嬾放晴，
主宾笑语自生春。
不妨妃子天香面，
满压林宗折角巾。
我坐诗穷子术穷，
十年湖海两漂蓬。
子归农圃吾归钓，
此去悬知命可通。
梦魂飞入瑶台路，
九霞宫里曾相遇。
壶天好景自愁人，
春水泛花何处去。
曲水三春弄䌽毫，
樟亭八月又观涛。
金罍几醉乌程酒，
鹤舫闲吟把蟹螯。
拄天屹嶪断鼇根，
卧草蒙茸伏虎痕。
想见山中明月夜，
有人长啸抱崑崙。
截断从教来衮衮，
随流未必去滔滔。
青山长锁欲飞势，
沧海合知来处高。
学道先须要省缘，
莫教到被世情牵。
二时但得钵盂湿，
囊底何妨无一钱。
数片初飞点砌苔，
须臾不觉玉千堆。
去年无雪非无雪，
留作今年一并来。
何人辟谷砚山隈，
洞府藤萝锁不开。
炼就金丹乘鹤去，
药炉烟冷未归来。
岸花洗面初收雨，
江草摇头已怯风。
独立无聊聊送目，
西边落日叫孤鸿。
金带连环束战袍，
马头冲雪度临洮。
卷旗夜劫单于帐，
乱斫胡兵缺宝刀。
吏皆愁死自焚诏，
农正勤耕身挽船。
墨绶纷纷满天下，
不知谁拍此渠肩。
骑鲸捉月莫辞劳，
海角天涯打一遭。
后夜再三捞摝得，
碧天云静一轮高。
愁杀离家未达人，
一声声到枕前闻。
苦吟莫入朱门里，
满耳笙歌不听君。
横身谿上略相酬，
不住中间彻两头。
行人掉臂上头过，
谁信如今有赵州。
一夜梅花笛里飞，
冷沙晴槛月光辉。
北风吹尽向何处，
高入塞云燕鴈稀。
雁外无书为客久，
蛩边有梦到家多。
画堂玉佩萦云响，
不及桃源欵乃歌。
颜色已饶丹杏蕊，
馨香不减雪梅疏。
自从移入青阳观，
前度刘郎记得无。
金羁玉勒锦笼鞯，
重上銮坡鬓欲宣。
自喜晨趋无媿色，
更忻夜直得安眠。
山房静对碧巉岏，
与客歌骚夜未阑。
客去灯寒眠不穏，
心随明月在阑干。
巫峡云开神女祠，
绿潭红树影参差。
下牢戍口初相问，
无义滩头剩别离。
也学赋诗横槊公，
浪抛狂语倡羣凶。
由来立马元无地，
空指吴山第一峰。
雪里梅花春信息，
池中月色夜精神。
年来可是无佳趣，
莫把家风举似人。
落日重城夕雾收，
玳筵雕俎荐诸侯。
因令朗月当庭燎，
不使珠帘下玉钩。
死爱花枝不忍吹，
醉来恣意折芳菲。
鬓边插得梅花满，
更撚南枝满把归。
孔桑祗是秽尘编，
刘晏空夸马上鞭。
六合分明长策里，
不知刘项入关年。
满城数日庾公尘，
性恶蓝田易得嗔。
莫怪向人多白眼，
祇缘错见宰官身。
谋生安用苦区区，
豆饭藜羹未遽无。
若使天年犹合活，
不妨自有谷于菟。
受降城下草离离，
寒食清明只自悲。
汉寝秦陵何处在，
鶑花无主雨如丝。
一声新鴈一声秋，
独向江楼倚莫愁。
江上片云将雨去，
却留残照管汀洲。
谷口生涯已是贫，
素衣还拟冒京尘。
因风早寄登科信，
装点江南几日春。
几载修真洞里人，
只凭啁哳报天明。
丹成不逐刘安去，
只在岩头唱五更。
江云霮䨴未全开，
东岭微芒日色来。
独犯轻寒踏春晓，
殷勤更折雨中梅。
为怜红杏亚枝斜，
看到斜阳送乱鸦。
又是一春穷不死，
天教留眼看鶑花。
地灵真合有清辞，
正在中和乐职时。
谁道诸诗吟不尽，
试看亭上国风诗。
百品名花手种来，
复寻嘉艳及时栽。
主人便去心无恨，
从向东风自在开。
赵州当日少谦光，
不出三门见赵王。
争似金山无量相，
大千都是一禅床。
近凿方池漾碧虚，
手栽初产玉芙蕖。
丁宁未得轻开却，
少待嘉宾约望舒。
公家昆季尽时贤，
叔也骅骝拟度前。
书谂亲庭先静退，
至今文采照林泉。
野园无鼓又无旗，
鞍马传杯用柳枝。
娇养翠娥无怕惧，
插人头上任风吹。
燕寝风清昼漏长，
愧公延我读书堂。
此日偶同元凯癖，
他年倘忆郑公乡。
赤日中涂绿树阴，
肯将碧繖借行人。
片云忽在树头上，
失却勳劳庇得身。
一番雨过一番多，
间挟晴风涨绿波。
柳絮吹残游蹟在，
谢池点点是阳和。
湛湛清江叠叠山，
白云白鸟在其间。
渔翁醉睡又醒睡，
谁道皇天最惜闲。
九江应共五湖连，
尺素能开万里天。
山杏野桃零落处，
分明寒食晓风前。
一自萧关起战尘，
河湟隔断异乡春。
汉儿尽作胡儿语，
却向城头骂汉人。
六七十里不为远，
百书不如一会面。
之子相期十日间，
要与梅花并相见。
少卿真迹满僧居，
祗恐锺王也不如。
为报远公须爱惜，
此书书后更无书。
忽尔出门先见路，
才方洗脚便登船。
神仙祕诀真堪惜，
父子虽亲不可传。
淅淅寒流涨浅沙，
月明空渚徧芦花。
离人偶宿孤村下，
永夜闻砧一两家。
月里嫦娥不画眉，
只将云雾作罗衣。
不知梦逐青鸾去，
犹把花枝盖面归。
南山有条鳖鼻蛇，
雪峰往日镇常夸。
丧身失命知多少，
满地如今号菜花。
水阔坐看千万里，
青芜盖地接天津。
祢衡莫爱山中静，
遶舍山多却碍人。
式燕簪裳遍集英，
梯航万里庆天宁。
昇平楼上遥瞻望，
众里金貂认使星。
溪翁园客问何如，
可讳浮生百计疎。
不惮典衣规得酒，
长因乞米衒能书。
羽衣暂脱着戎衣，
坐定方惊语入微。
归隠玉霄应不出，
他年容我扣巖扉。
田地虚明不受尘，
巢中人是箇中人。
勿言一色浑无迹，
月到梅梢亦转身。
绿珠诗作怨方新，
往事尤当监季伦。
赴井已迟徒累主，
真标那似堕楼人。
去年锁宿得联华，
二月墙头始见花。
今日都亭公感物，
明朝太学我辞家。
园亭种菊只须多，
名实相求半已讹。
紫蔓弱茎真此物，
顾埋林莽杂蓬莱。
王气销来水淼茫，
岂能才与命相妨。
虚开直渎三千里，
青盖何曾到洛阳。
兰菊分畦笋作鞭，
南山相对意悠然。
城中有路何曾入，
只许苍头趁钓船。
杜曲诗翁霜鬓须，
谁怜三十载骑馿。
五陵车马输年少，
枉读平生万卷书。
十载文场敢惮劳，
宋都回鶂为风高。
今朝甘被花枝笑，
任道尊前爱缚猱。
自得花枝向远邻，
只忧轻负一番春。
无何宠贶酒双榼，
少室山人遂不贫。
龙骧百斛与湖宜，
舟小何堪月四围。
认取坳堂置杯意，
漆园此语是诗机。
巫峡巫山杨柳多，
朝云暮雨远相和。
因想阳台无限事，
为君回唱竹枝歌。
只知成济犯乘舆，
刘石凶威更有馀。
狼顾魂灵应自反，
尚将鬼责怖公闾。
落叶重重与砌平，
流泉澹澹入池清。
无人识我无人到，
独自吟诗独自行。
源水丛花无数开，
丹跗红蕚间青梅。
从今结子三千岁，
预喜仙游复摘来。
夜火虽中气未清，
箑频□倦若为情。
峰云不动林烟热，
正为蜩螗作沸羹。
一士千金未易偿，
我从陈赵两欧阳。
举鞭拍手笑山简，
祇有并州一葛强。
风卷青天落大江，
江风江水自舂撞。
万千人看中秋月，
十二楼开八面窗。
凤尾森森半已舒，
玳文滴沥画难如。
虚心不贮相思恨，
还作风流向绮疏。
省力寻春愈出奇，
闚篷图上看新诗。
杀风景问春知否，
两手风霜一样龟。
雪峯踏者僧不杀，
长生扶者僧不起。
可怜一束烂枯藤，
狼借至今愁满地。
金屋无人夜未央，
独吟团扇倚椒房。
辟寒犹待君王意，
鹤燄荧煌龙漏长。
已有清阴逼座隅，
爱声仙客肯过无。
陵迁谷变须高节，
莫向人间作大夫。
田里熈熈便是春，
追游何必艳阳辰。
打门吏少花村静，
听雨高眠亦可人。
今夜遥知春欲归，
望春不极立多时。
草迷野渡东西岸，
月挂寒松上下枝。
隔帘草树隔溪山，
密密深深洞启关。
水色山光无障碍，
南风送入乱书间。
澄波湛湛接新秋，
月子波心印一钩。
荷叶乱花看不见，
夜深时有小龙游。
腰舞东风未肯休，
西风吹叶翠眉愁。
谁知此是多情树，
最爱春光最怕秋。
驿使前时走马回，
北人初识越人梅。
清香莫把荼䕷比，
只欠溪头月下杯。
清远溪边劄寨时，
春风簇簇露枪旗。
谁知唤客喫茶处，
万别千差一道归。
君去华亭鹤又殂，
眼前空见众禽雏。
欲凭转乞为閒伴，
许史多情许我无。
山下寒沙咽暗泉，
故人何在又彫年。
从今祇合逃禅去，
老境如蚕已再眠。
莫把閒愁向客谈，
且看晴雪映疏帘。
欲听夜雨无篷艇，
更种红蕉碧苇添。
朱栏桥下水平池，
四面无风柳自垂。
疑是水仙吟意懒，
碧罗笺卷未题诗。
世事难凭转眼空，
可人泉石在云中。
此心多少闲丘壑，
且发微机与众同。
三年京国厌藜蒿，
长羨淮鱼压楚糟。
今日骆驼桥下泊，
恣看修网出银刀。
山边骑马醉王孙，
湖里撑船晚过门。
寄语金丸莫轻弹，
我无花鸭觧人言。
小雨萧萧润水亭，
花风飐飐破浮萍。
看花听竹心无事，
风竹声中作醉醒。
嬭婆关节入书馆，
政可倨坐令庭参。
吾曹致身苟如此，
九渊骊颔令谁探。
只道垂杨管别离，
杨花一去不思归。
浮踪浪迹无拘束，
飞到蛛丝也不飞。
跛脚云门言打杀，
达之居士示全身。
当阳出格无多子，
报佛深恩只两人。
我欲作亭题独立，
苦无翠盖着金钱。
园林百辈皆名胜，
为趁西风乞冗员。
风挟浓云起炮车，
捎窗雨脚乱如麻。
山中茆屋应安稳，
不向溪声送落花。
不觉离家已五千，
仍将衰病入泷船。
潮阳未到吾能说，
海气昏昏水拍天。
去结茅堂霅水边，
晓行持钵落花天。
得钱未用栽松本，
先买溪南旧石田。
青松行尽到山门，
乱峰深处开方丈。
已能宴坐老山中，
何用声名传海上。
草欲忘忧蔓更滋，
望云长在蜀天西。
萧萧风木添新恨，
誊录精神答噬脐。
庭前叶下风萧萧，
暑气不敢凭虚骄。
青天碧水与君共，
他日谪仙宫锦袍。
当敬不敬谓之悖，
当正不正谓之谀。
是中适莫俱难着，
意态微生已觉疏。
玉节煌煌拥使星，
泉流地上富全闽。
光华勳业知何自，
咸咏崧高降甫申。
休论他家种性邪，
惠崇芦雁赵昌花。
不知真假争多少，
且尽杯中苦涩茶。
孕玉怀金不待媒，
蓊然佳气罩崔嵬。
天教秀拔诸峰上，
未信狂飚解折摧。
心非禅代荀文若，
目识奸雄许子将。
身苟未亡终篡汉，
不知何德比文王。
羸病不能除肉味，
每逢斋钵愧馀生。
双鸡未可为公饍，
留与山僧报五更。
孤山不复访林逋，
杖策东风踏碧芜。
九里苍云经晓径，
四围碧玉照清湖。
云行风静早秋天，
竞遶盆池蹋采莲。
罨画披袍从窣地，
更寻宫柳看鸣蝉。
刀镊王生勇黜妻，
痛怜白发有亲慈。
纷纷世上私妻子，
闻有斯人死愧之。
汲黯刚纯社稷臣，
张汤巧诋更平津。
贤人所贵忠邪异，
惜对君王论未伸。
人说篇章晚更雄，
建安诸子未为功。
今朝春草传新句，
昨夜灯花缀玉虫。
太武南征似卷蓬，
徐阳兖蔡杀皆空。
从来弔伐宁如此，
千里无烟血草红。
目深颧起貌崭然，
长臂厖眉耸两肩。
宛似阿罗老尊者，
不妨时说小乘禅。
招隠山中有此花，
仙人曾住七香车。
可怜一架开如雪，
冷落西门处士家。
孤撑突出万山高，
几度曾经劫火烧。
天遣五丁移不去，
须知立处脚跟牢。
常歎春泉去不回，
我今此去更难来。
欲知别后留情处，
手种巖花次第开。
宦情羁思共悽悽，
春半如秋意转迷。
山城过雨百花尽，
榕叶满庭莺乱啼。
摇曳空歌上玉清，
飞烟冉冉拂仙缨。
龙軿已过黄金阙，
致肃门郎识姓名。
万里来朝拜宠归，
琵琶下马册阏氏。
虚传千古和戎话，
不道当年虏自衰。
方城汉水旧城池，
陵谷依然世自移。
歇马独来寻故事，
逢人唯说岘山碑。
秋在水清山暮蝉，
洛阳树色鸣臯烟。
送君归去愁不尽，
又惜空度凉风天。
岂独西坊来往频，
偷闲处处作游人。
衡门虽是栖迟地，
不可终朝鏁老身。
失却栏中白象儿，
临风笑倒老峨嵋。
街头措大无精鉴，
一夜灯前赋雪诗。
三世诸佛同此路，
天无门兮地无户。
森罗万象一光吞，
历劫不曾少盐醋。
屡废招呼定可人，
岂嫌昏暮叩门频。
不来醉我倾家酿，
反更分渠饤坐珍。
三间茅屋盖头颅，
除却吟篇事事无。
拟把十年穷活计，
一时倾倒向江湖。
玄德苍黄起卧龙，
鼎分天下一言中。
可怜蜀国关张后，
不见商量徐庶功。
一枝苍玉寄宵人，
远胜邛州九节纹。
添得老来山水兴，
指空敲石看飞云。
晓风池沼水澜翻，
春尽淮南麦秀寒。
院落无人日亭午，
柳花如雪满阑干。
千妖万态逞妍姿，
破国亡家更是谁。
匡政必能除苟媚，
去邪当断勿狐疑。
清绝端因柏子香，
风流特可付文房。
如何石火须臾顷，
得尽人间一日长。
植干森然美在庭，
更怜相倚自青青。
翠姿且有干云势，
岂是孤生向远坰。
天外奇峰认九华，
路人指点是狼牙。
他年刻石题车马，
会遣山前属汉家。
藤花浪拂紫茸条，
菰叶风飜绿剪刀。
闲弄水芳生楚思，
时时合眼咏离骚。
武夷洞前皎月生，
归人近得坦途行。
阴霾涤尽无纤翳，
远彻乾坤一样明。
老原原上卜年翁，
感天功业地天聪。
流言未信成王悟，
悟成全得起禾风。
浮云散尽月当空，
兔子怀胎产大虫。
跳出风前弄牙爪，
至今撼动广寒宫。
欲酬强韵若为才，
昨夜归时趁月来。
寂寞后堂初醉起，
金盆犹浸数枝梅。
掺青皱翅紫麻头，
肚白身肥牙似钩。
毛项花牙长腿脚，
鬬鸡生相鬭三秋。
万叶梢梢秋意初，
斜风细雨忆江湖。
谁知雪压波澄后，
更与宫中作画图。
猎马千行鴈几双，
燕然山下碧油幢。
传声漠北单于破，
火照旌旗夜受降。
带浅人家隠树深，
嫩晴天色弄云阴。
好风嫋嫋穿林去，
吹散松黄似鬰金。
忆昔为儿跨竹梢，
谁何传与太平谣。
如今羽化已千载，
绿鬓朱颜更不凋。
茅簷小屋对青山，
只有渊明一味闲。
手把黄花翫尊酒，
宛然风味义熙间。
汗脚谁教上玉台，
却寻前路系芒鞋。
自嫌到了无仙分，
已踏金鳌跌下来。
东行定见野桥梅，
望望花随驿使来。
曾约南枝春信否，
急烦好句与催开。
只锄蔬甲亦妨閒，
久与溪云断往还。
今日偶来僧却在，
共煎茶喫话庐山。
寒食风埃满客襟，
西湖烟雨送愁频。
日高未起鸟呼梦，
春晚不归花笑人。
画取维州如槁叶，
策禽潞将似婴儿。
九原精爽人犹畏，
想见中书秉笔时。
小书楼下千竿竹，
深火炉前一醆灯。
此处与谁相伴宿，
烧丹道士坐禅僧。
楼中有酒客身閒，
约住孤云共往还。
摇落碧桃春欲去，
倚阑无语看锺山。
早晚报衙蜂扰扰，
友朋相和鸟关关。
馀香满袖花惊眼，
空翠沾巾雨暝山。
浆成乳酒醺人醉，
肉截鹅肪上客盘。
有核如匏可彫琢，
道装宜作玉人冠。
冥冥浓雪半空黑，
烈烈北风吹日回。
海水翻从九天落，
龙沙却渡五湖来。
一迹无馀万籁沈，
峦光月色共深深。
谁知尚有些儿閙，
龙在霜枯木里吟。
瘦尽芙蓉菊又残，
客游怀抱更登山。
秋光老矣归何处，
只在愁人双鬓间。
怪得清风送异香，
娉婷仙子曳霓裳。
惟应错认偷桃客，
曼倩曾为汉侍郎。
怕寒终日醉如泥，
强欲寻春意转迷。
柳絮榆钱从约勒，
桃红李白要提携。
小池南畔木芙蓉，
雨后霜前着意红。
犹胜无言旧桃李，
一生开落任东风。
翦翦轻风未是轻，
犹吹花片作红声。
一生情重嫌春浅，
老去与春无点情。
遐想先生后世名，
常如山水四时青。
因知功业成何事，
归美惟消犯帝星。
小县风光秀句传，
太平无象宰君贤。
虽非社日长闻鼓，
不是炊时亦有烟。
不向金山作主人，
春江鸥鸟定相亲。
凭君与问寒巖树，
今见桃花几度新。
未必烝壶输鸭味，
谁云湩酪敌莼羹。
先春已拟尝新韭，
最爱萧萧夜雨声。
寒梅冲雪领春回，
桃李纷纷趁脚来。
一点阳和无尽处，
从头分与百花开。
杖屦前溪踏晓霜，
僧茶那定搅饥肠。
不如乘此清风去，
觅取留侯辟谷方。
汉帝荒唐不解忧，
大夸田猎废农收。
子云徒献长杨赋，
肯念高皇沐雨秋。
翠竹峰前是我家，
归来重整旧生涯。
烟霞尚有留人意，
争奈门前驷马车。
乔松磊磊多奇节，
冬无霜雪夏无热。
根头更有千岁苓，
知谁可语长生诀。
许子儒冠怨误身，
如今投笔说星辰。
未须道我何时贵，
且道何时子脱贫。
不那此身偏爱月，
等闲看月即更深。
仙翁每被嫦娥使，
一度逢圆一度吟。
湖边冷艳浸秋蒲，
湖上寒光转夜乌。
太白持杯问月罢，
为子题作谪官湖。
南北东西万万千，
乾坤上下两无边。
相逢相见呵呵笑，
屈指抬头月半天。
祖域交驰天马驹，
化门舒卷不同途。
电光石火存机变，
堪笑人来捋虎须。
秋霜阁后山屈蟠，
行人冲泥脚未干。
正是水西佳绝处，
不辞风雨夜深寒。
下帘深与意商量，
无酒何如此夜长。
一树木丝仙有分，
依然只作秘书香。
乱云如兽出山前，
细雨和风满渭川。
尽日空蒙无所见，
鴈行斜去字联联。
古人存心屹底柱，
卷舒晦明付时行。
蕞尔之身函天地，
政可蠛蠓睨功名。
河汉西倾火渐流，
露华微冷透轻裘。
何当弄凤随惊吹，
直上层城十二楼。
当日先生药已成，
便将金井等闲轻。
迨今遗蹟峰峦上，
时有青烟灶下生。
火冷灰寒老病身，
一灯深夜伴孤贫。
忍将滴滴思乡泪，
说与溪头问疾人。
得春榆柳遍平郊，
犹见藏鸦影未交。
动地风来一披拂，
青黄浅浅抹林稍。
群芳谁不让天柔，
笑杀金沙敢并游。
少借馀妍入樽酒，
真堪一斗博凉州。
龟啣甘露争先到，
凤吸醴泉随后来。
投在太清仙酒甕，
道人日饮两三杯。
翠巘中间白水边，
野梅官柳似当年。
正看遶树下残日，
便觉前村生晚烟。
夷吾深旨人须识，
解使封山意不行。
当日鱼盐如靡密，
已无林放小关情。
九牧金镕物像成，
辞昏去乱祚休明。
兴亡在德不在鼎，
楚子何劳问重轻。
春来几度过灵山，
不觉穿林锦箨斑。
可是人间未炎热，
冷泉终日自潺潺。
百战西归变姓名，
悲歌击筑醉湖城。
貂裘换得金鵶觜，
种药南山待太平。
扁舟烟重冷渔蓑，
两岸人家浸小河。
芳草自生春自老，
落花随雨晚风多。
却上南亭望北亭，
云生秋石逼帘旌。
露欺绿玉青蒲色，
风掷琅玕败叶声。
天下花王都洛京，
清明寒食走香軿。
东君欲表南来意，
一朵蔫然尚典型。
尊中政尔空空然，
忽有一壶来眼边。
君知情快何所似，
石涧怒流深夜泉。
白头武部最风流，
便是汝南陈太邱。
折角乌巾人似画，
与谁同伴两山游。
洞里栽桃不记时，
世间秦晋是邪非。
落花落地青春老，
千载渔郎去不归。
踏梅聊尔过江西，
月里渔竿冷插溪。
料想故园春事好，
乱花深处听鶑啼。
钦翘人物观奇士，
芳润衣冠俨硕师。
槐柳门前气成雾，
清风茗碗只谈诗。
若有众生犯众戒，
盗取僧祇三宝物。
临终遇劝念弥陀，
一念顷间生彼国。
山灵岂是少恩哉，
两载从容自不来。
羊石岂能留得住，
和羹消息到寒梅。
清浄法身无可比，
病后依前滴滴脓。
燕鸿叫断秋光老，
落叶飘来一样红。
行欲方而智欲圆，
河东车说已居前。
先方之喻斯为美，
只恐圆成又不便。
涅槃堂里死功夫，
风衮葫芦水上浮。
恁么点开参学眼，
释迦弥勒是他奴。
宣帝骄奢恣所为，
后宫升降略无时。
乘危自有妻公在，
安许鸾凰是尉迟。
四海田庐自有馀，
置锥无地欲尤谁。
鹪鹩莫厌一枝少，
更有寄巢无一枝。
北山山下一渔翁，
形解心凝骨已融。
支枕睡馀人寂寂，
一轩明月满窗风。
春事须臾不可留，
花枝争上少年头。
欲乘舴艋凌波去，
何处佳人似莫愁。
窗前落叶正萧萧，
夜雨寒灯共寂寥。
君是居人馀是客，
明朝相候合江桥。
五原塞上款呼韩，
春草新迷拜将坛。
从此车书三万里，
边臣日日奏平安。
水边篱落总斜曛，
策策西风捲白云。
万里秋光人不管，
蓼花桐叶自平分。
十六回更癸丑春，
兰亭临本尚如新。
学书良易人难学，
聊喜他乡见似人。
禅门泊将气如云，
江北江南把要津。
莫怪林众闲未待，
扫除佛祖要当人。
近侍三朝捧御床，
宫衣犹带内家香。
殊庭更得流霞助，
杖屦春风步履强。
空花翳眼没根茎，
平白谁知太险生。
穷一色边须撒手，
且无玄路与人行。
秋声秋色总无聊，
千里相思鬓欲凋。
独遶曲廊花院闭，
夜深灯火雨萧萧。
空传狸骨与鹅羣，
惟有关西笔可珍。
镵刻所存犹劲健，
欧虞信是捧心人。
莫轻凡骨未飞腾，
要胜人间粥饭僧。
山路近行犹百里，
酒杯一举必三升。
单于射获明妃笑，
劝酌蒲萄跪小胡。
不恨别宫昆莫老，
应怜超乘子南夫。
阁上南薰声作秋，
俯看木末翠光浮。
倚窗忽见金鸡落，
滚出前溪一线流。
断尾雄鸡不畏牺，
凭依掇祸复何疑。
八千里路新州瘴，
归骨中原是几时。
春已无情雨妬花，
病还妬客到花家。
今当未雨才身健，
杖策来看半吐葩。
傅说为霖寤寐中，
高宗一念与天通。
后来亦有君王梦，
不是阳台便月宫。
司马才名世所贤，
银钩珠唾尚依然。
尘埃试看蛛丝壁，
倒指于今六十年。
太华峰头有一物，
怪如猛虎踞林丘。
擡眸子细认得着，
充畟陈年箇石头。
香在溪头古晋林，
潇潇风雨惯曾禁。
休寻白玉堂前梦，
自有此君知此心。
浮休歎柳斫为薪，
子美怜梅傍战尘。
只愿玉关烽燧息，
老身长作看花人。
故国城荒德未荒，
年年椒奠湿中堂。
迩来父子争天下，
不信人间有让王。
折得天葩满袖香，
小窗寂寂伴凄凉。
何如乞与文园客，
瑶髻斜簪试晚粧。
紫水风吹劒树寒，
水边年少下红鸾。
未知百一穷阳数，
略请先生止的看。
帘围玉馆愁吟尽，
锦借瑶瓶怕摘残。
姑息梅花讵须尔，
山家何处有朱栏。
憩鹤山间憩竹舆，
宛然身世住空虚。
地仙纵与天仙别，
明月清风也不疏。
南城十里短长亭，
三月烦君复送行。
道上垂杨犹可折，
秋风萧索不须惊。
穿云摘尽社前春，
一两平分半与君。
遇客不须容易点，
点茶须是喫茶人。
海山僊子绛罗襦，
雾縠中单白玉肤。
知我远来相劳苦，
故驰先使迓中途。
异色殊形不可名，
飞来飞去亦多情。
只应知我归期近，
故傍书帷送好声。
三杯嵬峩忘机客，
百衲头陀任运僧。
又有放慵巴郡守，
不营一事共腾腾。
暮涛凝雪长淮水，
细雨飞梅五月天。
行子不须愁夜泊，
绿杨多处有人烟。
不慕清官况热官，
竹篱纸帐睡差安。
却愁帝敕梅龙去，
第一瑶台分外寒。
莲开宫沼年年盛，
香染斑衣叶叶新。
愿借琴音奏清雅，
薰风凉殿寿双亲。
佳句新茶亦太奇，
尝新即日未全迟。
扫除鴈鹜行边事，
细辗春风细读诗。
山青云白晚能佳，
中有仙人旧隠家。
弹压政须烦健笔，
颉颃谁与佩飞霞。
王母相留不放回，
偶然沉醉卧瑶台。
凭君与向萧郎道，
教着青龙取妾来。
山寺清明蛱蝶飞，
中庭古佛供琉璃。
僧房也有追游市，
瓦狗泥车诳小儿。
奸雄往往堕危机，
成败安能论是非。
空笑狂生投益智，
绝怜老母遗当归。
画鹢悠悠辄退飞，
一程百里两程归。
天公若念羁怀恶，
一夜东风便解围。
天孙今夕渡银潢，
女伴纷纷乞巧忙。
乞得巧多成底事，
祇堪装点嫁衣裳。
雨浥梨花粉泪香，
一痕淡月照修廊。
春来只是寻常夜，
惟有杜鹃添觉长。
龙舟舣岸簇楼台，
兰棹轻飞两翅开。
撃鼓鸣铙飏旗帜，
早来观赏暮方廻。
一阳才动伏羣阴，
万物于今寓太音。
若喜长生添线日，
微微消息识天心。
刹刹尘尘处处谭，
不劳禅子善财参。
空生也解通消息，
花雨巖前鸟不嗛。
过了秦灰汉又唐，
衣冠谁不是牙郎。
河东柳氏何师法，
奴婢犹知蹈大方。
沧海成尘几万秋，
碧桃花发长春愁。
不来便是数千载，
周穆汉皇何处游。
黄葵贵丽不夭饶，
一朵新晴松下高。
还似迩英临黼座，
曈昽晓日照天袍。
和烟和露一丛花，
担入宫城许史家。
惆怅东风无处说，
不教闲地着春华。
通宵雨滴急催梅，
枝北枝南晓尽开。
多谢花神好看客，
随车十里雪香来。
梦里敲门报五更，
雨中行轿到天明。
若为得似张公子，
卧听穿林打叶声。
路过方巖未及游，
肩舆回首兴难收。
野桃带日遥相笑，
笑我山情不自由。
御柳如丝映九重，
凤凰窗柱绣芙蓉。
景阳楼伴千条露，
一面新妆待晓锺。
霜后寒溪清更清，
冰如溪水水如冰。
闲行也有穷忙事，
问讯梅花开未曾。
宰邑归来便老成，
岂知诗句是心声。
细看野水无人渡，
终胜蟠龙守此清。
缟裙练帨玉为肌，
谁点微頳向北枝。
若使罗虬见颜色，
定须将此比红儿。
村北村南眩玉田，
孤芳岁晚转幽妍。
老天恐被缁尘染，
着在残山剩水边。
西风淅淅飐菰蒲，
独棹扁舟钓五湖。
买断水乡真乐处，
月明云冷笛声孤。
双桂婆娑天上花，
殷勤分送士元家。
捷钤果副联鞯祝，
谒谢当期谷旦差。
愁多却讶天凉早，
思倦飜嫌夜漏迟。
何处山川孤馆里，
向灯弯尽一双眉。
雁柱鸾絃十有三，
南山安石位巖巖。
逡巡奏罢金縢曲，
堂上沾襟叹不凡。
萧萧疏叶下长亭，
云淡秋空一雁经。
惟有北人偏怅望，
孤城独上倚楼听。
人因形异种私根，
不道其初同一源。
直自源头明说下，
尽将父母属乾坤。
湘川佳致有浯溪，
元结雄文向此题。
想得后人难以继，
高名常与白云齐。
天资孝友本生知，
不愧周人七子诗。
绝妙好辞旌至性，
丰碑千古奉坟祠。
路入松声远更奇，
山光水色共参差。
中峰禅寂一僧在，
坐对梁朝老桂枝。
文如吐凤笔如龙，
珍重华林墨尚浓。
清气已销名迹在，
世间谁复继仙翁。
十年持钓在江湖，
蒻笠簑衣只自如。
忽尔竿头浮子动，
等闲钓得一头鱼。
月娥树上赤花香，
羽帐琼楼子夜长。
玉兔白蛙身不老，
水银一臼结玄霜。
画角吹来岁月深，
谯楼无古亦无今。
不如归我龙山去，
松柏青青何处寻。
玉版征书洞里看，
沈羲新拜侍郎官。
文星喜气连台曜，
圣主方知四海安。
梅夸清节忒高寒，
松受微封合骏弹。
毕竟两君俱强项，
大夫未必爱秦官。
险诈沾沾不愧天，
交情回首薄如烟。
东游万里虽堪乐，
滟滪瞿唐要放船。
大舟无风帆不举，
小舟榜入青冥去。
渔子舟中呼且歌，
夜半闻鱼谁得多。
老大成名仍足病，
强听丝竹亦无欢。
高情太守容闲坐，
借与青山尽日看。
晓栏红翠净交阴，
风触芳葩笑不任。
既有柔情慕高节，
即宜同抱岁寒心。
自小刺头深草里，
而今渐觉出蓬蒿。
时人不识凌云木，
直待凌云始道高。
金沙遶架卧春风，
节节新条出嫩丛。
一色匀排绿瓶子，
忽然半缕漏深红。
洛阳寒食苦多风，
扫荡春华一半空。
莫道芳蹊尽成实，
野花犹有未开丛。
运本还元于此寻，
周流金鼎虎龙吟。
身不老，俗难侵，
貌返童颜骨变金。
绣衣曾出黄梅岭，
金印还游红药阶。
勳业至今人道说，
幽怀长是在空斋。
簷前负日暖烘烘，
败坏重加补缀工。
尽大地人穷性命，
都卢劄在一针锋。
胸次秋风涧底苹，
坐间那得此嘉宾。
诗来香迸宵人屋，
笑杀元规尘污人。
长溪新雨色如泥，
野水阴云尽向西。
楚客天南行渐远，
山山树里鹧鸪啼。
佛土仙家本一般，
松菴海上住三山。
三三演出奇峰九，
生气元来萃此间。
牛渚矶边渺渺秋，
笛声吹月下中流。
西风不识张京兆，
画得蛾眉如许愁。
敕使传宣泛食时，
去年今日侍龙墀。
江城牢落追前事，
一寸丹心只自知。
东斋清旷西斋静，
上下往来唯一径。
幸有方床不得眠，
行休已有陶潜兴。
石壁千重树万重，
白云斜掩碧芙蓉。
昭君溪上年年月，
偏照婵娟色最浓。
隐德家声累世闻，
考槃幽涧作闲人。
夭红过眼随荣谢，
菊秀兰香自占春。
黄金丝挂粉墙头，
动似颠狂静似愁。
游客见时心自醉，
无因得见谢家楼。
才到松陵即是家，
三清阁下寂无譁。
小臣愧乏丝毫报，
深炷炉香静点茶。
目穷淮海两如银，
万道虹光育蚌珍。
天上若无修月户，
桂枝撑损向西轮。
论书当亦似论兵，
军律非严事不成。
行伍会须同比栉，
出奇方可语纵横。
梅花落尽杏花迟，
终日廉纤细雨霏。
不倒一樽消客恨，
可令醒眼送春归。
惆怅残花怨暮春，
孤鸾舞镜倍伤神。
清词好箇干人事，
疑是文姬第二身。
门前春挂一壶山，
修竹乔松不可攀。
落尽桃花无觅处，
应随流水到人间。
老倒慈明为指迷，
钓丝绞水出群机。
时人贪看芦花白，
不见沙鸥隔岸飞。
内人相续报花开，
天子春游特地来。
夜半宴归宫漏永，
沸天宵鼓动瑶台。
相公提笔福苍生，
印得当年命术精。
钧翰珍藏塞翁马，
六丁严护不容惊。
五营飞将拥霜戈，
百里僵尸满濜河。
日暮归来看剑血，
将军却恨杀人多。
竭海夷山气力雄，
只愁无术驻颜红。
却须擘划千馀岁，
多买丹砂置女僮。
独上危楼望落晖，
昏鸦归处远烟微。
湖光洗得秋容净，
争奈江南雁又飞。
年来户外故人疎，
惭愧新词解起予。
贺监本家明与越，
扁舟来访问何如。
向来汉相肃朝纲，
建武中兴又说刚。
等是当年名御史，
到今百世又流芳。
辨精龙肉亦奇才，
雄匣干将耿不回。
只守鹪冥蚊睫赋，
天星未必拆中台。
稻穗登场谷满车，
家家鸡犬更桑麻。
谩栽木槿成篱落，
已得清阴又得花。
城南城北万株花，
池面冰消水见沙。
回首江南春更好，
梦为蝴蝶亦还家。
久向东山捲藏经，
鬼神推出举军惊。
从来要去庐山住，
好就山中过此生。
江村烟雨暗霏微，
正是鸥盟得句时。
雨后屏山展新绿，
更烦摹写送新诗。
团蒲曲几自支颐，
领略江山入座隅。
若使右丞知此画，
定当阁笔辋川图。
风愁月恨属诗翁，
终日推敲句未工。
何苦辛勤学郊岛，
呕心博得一生穷。
扫尽西风万叶红，
梅花一色照青空。
天公又恐太枯淡，
故着红蓝染雪丛。
药石危言治乱箴，
贾生晁错是知音。
可怜当日司文者，
不畏人言合愧心。
瘦水微皴渐复槽，
秋枫脱叶下江臯。
王杨卢骆青冥上，
不废江河废尔曹。
秋来多病友朋疏，
隠几无心一味愚。
寄语南州高士道，
不知还忆故人无。
世事盛衰谁得知，
惠陵烟草掩柴扉。
陵邉人家丛竹里，
灯火喧呼迎妇归。
先生久已蜕氛埃，
道上犹传旧卜台。
乞得寒泉濯肝肺，
真成万里不虚来。
小殿初成粉未干，
贵妃姊妹自来看。
为逢好日先移入，
续向街西索牡丹。
欲问红蕖几莟开，
忽惊浴罢夕阳催。
也知今夕来差晚，
犹胜穷忙不到来。
仙籞梅开淡淡春，
夜来微雨渗轻尘。
风和日暖难凋落，
不怕倚楼吹笛人。
重重翠幛耸云端，
玉殿金楼缥缈间。
圣境不容凡俗到，
故将飞瀑隔尘寰。
迈往高风不可攀，
老成今独见波澜。
平生嗜好如漫叟，
更在浯溪烟水间。
匡庐古寺暗松藤，
曾宿寒巖最上层。
火煖炉温四山静，
前溪风雪后窗灯。
本自深村老圃来，
偶分符竹到天台。
漫山幸可容桃李，
莫待刘郎去后栽。
楼台影里和风煖，
絃管声中瑞日长。
从听娇鹦说来路，
莫教蜂蝶损浓芳。
勿学唐人李杜癡，
作诗虽作古人诗。
世传李杜文章伯，
问着关雎恐不知。
俯掬清泉潄齿牙，
仰看白日照山花。
山中閒趣谁能会，
更过僧房话午茶。
归去江头伸脚眠，
不烦太史验星躔。
一丝千古经纶在，
不为东都二百年。
万言万当眼睛毒，
一裘一盂口体足。
不共孤竹子争薇，
却与柴桑翁争菊。
山路肩舆倦仆夫，
家兄为我酒频沽。
卖薪人散知城近，
啼柳乌忙觉日晡。
生长朱门十五春，
废兴无奈属权臣。
当时枉作开基主，
翻被虚名误却身。
数行大字贝多叶，
一炷粗香古柏根。
石室静延春昼永，
杜鹃啼破落花村。
开藩甫及四十日，
籍甚治声过所闻。
吏畏神明简朱墨，
民怀清浄乐耕耘。
数幅蒲帆破晓烟，
一篙春水涨平川。
谁家池馆多杨柳，
时送飞花到客船。
通中玉冷梦偏长，
花影笼阶月浸廊。
挽断罗巾留不住，
觉来犹有去时香。
夜合庭前花正开，
轻罗小扇为谁裁。
多情惊起双蝴蝶，
飞入巫山梦里来。
略彴蹈翻天地黑，
盲馿恶拗弄蹄行。
从兹不到茶川上，
溪水自涵山影清。
浮云不动月微眀，
锦帐香寒梦易惊。
犹觉春风花未发，
独闻宫漏出重城。
偶然看树过平桥，
老尽墙边杞术苗。
不分蛛丝与蜗壳，
也随残照集芳条。
一生病鹤寄樊笼，
此去鸿冥万里空。
未论莼羹与羊酪，
新秔要胜太仓红。
螺子江头酒一壶，
玚花香处赋归欤。
西湖他日笙歌里，
还忆山中人姓胡。
春娘爱上酒家楼，
不怕归迟总不忧。
推道那家娘子卧，
且留教住待梳头。
折足黥徒未易欺，
箦中死士亦何为。
魏齐断首庞涓死，
祸报由来不可知。
路平如砥直如絃，
官柳千株拂翠烟。
玉勒金羁天下骏，
急于奔电更挥鞭。
秋风凉冷自天生，
瘦骨吹来便觉轻。
数日因忙偏蹉事，
不知庭户减蝉鸣。
彭州昔号小成都，
城市繁华锦不如。
尚有遗儒头雪白，
见人犹自问诗书。
阴火息时阳火销，
理分卧立顺羲爻。
更随黑白天边月，
六候方终晦朔交。
草靸无尘心地闲，
静随猿鸟过寒暄。
眼昏齿落看经遍，
却向僧中总不言。
浓云漠漠雨飞飞，
不放东风取次吹。
先自一春晴意少，
那堪梅子欲黄时。
金城杨柳绿毵毵，
摇落殊非昔汉南。
一语莫因人遂废，
树犹如此我何堪。
由来为国必贤才，
偃息端能弭祸灾。
千古风流谁嗣者，
顾瞻遗庙独徘徊。
豆花篱落候虫鸣，
斜月分秋到研屏。
露滴斜河凉不寐，
自将莲漏验中星。
断桥隤岸数家村，
雨少晴多减涨痕。
雪白鹅儿绿杨柳，
日高犹自掩柴门。
修行不落与不昧，
尽作野狐涎唾腥。
拾取娘生穷相口，
拶开云路吸雷霆。
公荣自可不与饮，
子美何时得细论。
正遇题舆陈仲举，
岂容无礼灌将军。
鸣珮即朝天北阙，
杖藜且徧水云山。
周爰所得知无限，
更有新诗满箧还。
陶令舍中有名酒，
无日不为父老倾。
四座欢欣观酒德，
一灯明暗又诗成。
自家汗气不曾觉，
口未曾开人已知。
熏出苏州二石佛，
一人掩鼻一攒眉。
有儿聪慧了羣书，
底用金门与石渠。
幸甚先生矜小友，
一言端以正其初。
人皆九日醉流霞，
君汲山泉自煮茶。
可是诗成无点俗，
祇应吟笔灿生花。
风打波头波打船，
并来枕底搅清眠。
先生夜起篷窗看，
月满长淮雪满天。
担头挑得黄州笼，
行过圆通一笑开。
却到山前人已寂，
亦无一物可担回。
少皡磨成白玉盘，
六丁擎出太虚宽。
青光千古称万古，
留向人间此夜看。
桃蹊李径有尘埃，
初放青莎秀满阶。
想见芊绵古城角，
有人嗟我未归来。
孤亭叠石入云间，
尽见江南近北山。
羁旅此身长扰扰，
不如飞鸟会知还。
昔人寄赏事何如，
远借髙名信有无。
试使当时未身遇，
不知谁解别贤愚。
凭栏落照俯江天，
睥睨诗翁翰墨传。
试为江山重着语，
笔端桃李恰争妍。
小园寂寞锁青春，
桃李留花待主人。
青子已团浓绿底，
归艎犹未到溪滨。
双林示灭诳何人，
无际真空浄法身。
活向春风里埋了，
万年千载不成尘。
江上人家破竹门，
潮来水长浸篱根。
鮆鱼一尺枇杷小，
放溜船来酒满尊。
绿老兰苕笋满林，
一帘轻梦昼愔愔。
东风已捲春归去，
空误杨花扰乱寻。
闻说清朝对紫宸，
君王侧席屡咨询。
惟应民瘼开陈切，
故遣分符验抚循。
昨夜西风烂漫秋，
今朝东岸独垂钩。
紫袍不识蓑衣客，
曾对君王十二旒。
世上无情似有情，
俱将苦泪点离罇。
人心真处君须会，
认取侬家暗断魂。
三十三年同榜中，
始来全蜀见诗翁。
文高格老人知否，
为见元和远祖风。
数菊能令客眼明，
三峰端为此堂横。
仆夫不敢催侬去，
只道长沙尚八程。
疏髯荆楚青油客，
踏着天根息此堂。
惹得深山狂简子，
年年来此道先生。
只把文章谒帝居，
便从平地蹑空虚。
分明有箇上天路，
何事儿孙不读书。
乍认庭前青藓合，
深疑鑑里翠钿稠。
莫嫌生处波澜小，
免得漂然逐众流。
稽峰倚云千仞高，
澄湖倒影分秋毫。
当年逸赏有馀意，
徘徊不忍移轻舠。
金焦两点自东西，
着我于中亦一奇。
菰叶苹花秋共晚，
山寒未必白鸥知。
汉主承干帝道光，
天家花烛宴昭阳。
六衣盛礼如金屋，
彩笔分题似柏梁。
乌衣巷里走双轮，
正是家山二月春。
明日湖平定归去，
蓬莱还见谪仙人。
江隔西兴老翠鬟，
转头即是海门山。
八盘岭下移家住，
安听潮声到梦间。
天上浮云不肯归，
凭轩坐惜桂华西。
一年此夕无穷恨，
只是城鸦得稳栖。
僧牀午睡梦初成，
展转轻安分外清。
搔首起来神观定，
一窗山影正虚明。
偶捉麈挥尤有韵，
不须犀辟自无尘。
早闻玉振真名士，
古说冰肤是至人。
不谒长安众富儿，
不随举子脱麻衣。
片云出岫元无事，
催我诗成翻手归。
灾变儒生不合闻，
谩将刀笔指乾坤。
偶然留得阴阳术，
闭却南门又北门。
空谷秋寒同子午，
白月纷纷洗清露。
遥想灯花结夜愁，
鬰金斗帐香如雾。
那下飞来水面浮，
却来遮里问踪由。
只因回首不知处，
一捏通身冷汗流。
修眉横映远山青，
却寄芳心一曲琴。
可惜相如今病渴，
薄情犹赋白头吟。
来往悲欢万里心，
多从此路计浮沈。
皆缘不得空门要，
舜葬苍梧直至今。
西湖天下奇绝处，
定有老僊时下观。
重来俯仰已陈迹，
但见孤山烟雾漫。
濠梁庄惠谩相争，
未必人情知物情。
獭捕鱼来鱼跃出，
此非鱼乐是鱼惊。
我家东轩好凭栏，
柳一林边水一湾。
城下人烟都似野，
城头云树恰如山。
双旗晓出远游山，
遍览幽奇日日閒。
幕下渊云陪后乘，
马蹄归去月华间。
先生仙去拥霓旌，
数宇犹存简寂名。
还向箇中真得味，
从教甜苦笋边生。
行非为客住非家，
此去庐山况不遐。
要见南朝旧人物，
池中唯有白莲花。
兜率未离尘满面，
王宫才降垢通身。
儿孙纵有沧浪水，
洗到馿年也不清。
柳阴花气弄晴丝，
村北村南总见之。
人意不惊春动荡，
小来山寺一篇诗。
粉红蓓蕾弗禁吹，
尽拾鲜英缀旧枝。
欲赋惜春麾巽二，
形容不到未开时。
老年不着梅花眼，
得见梅花子细看。
我不似梅梅似我，
风流心事一般般。
坎蛙晓渴上苔栏，
石甃泥浑底欲干。
焦稼不为箪食计，
一瓢饮水亦良难。
楼前行客竞昂头，
楼上齐声唱石州。
衮遍实催犹未彻，
暑风晴月各新秋。
商鞅得君持法处，
赵良终日正言时。
当其命令炎如火，
车裂如何都不知。
碑文老势信可爱，
碑意少缺谁能镌。
已推心胆破奸宄，
安用笔墨传神仙。
边檄烟尘日涨天，
天教老病唤归田。
从君试问平塘水，
更照衰容得几年。
整襟收泪别朱门，
自料难酬顾念恩。
招得片魂骑匹马，
西风斜日入秋原。
眼空宇宙浑无物，
大坐当轩孰敢窥。
选佛追官俱已了，
同途把手不同归。
鹿袖青藜鼠耳巾，
潜夫岂解拜朝臣。
白屋藜牀还共入，
山妻老大不羞人。
肃肃雍雍义有馀，
九天鸾凤莫相疎。
唯应静向山窗过，
激发英雄夜读书。
雨薄梅花似有情，
定应怜我太饥生。
不同玉屑和朝露，
且效夕餐收落英。
近作新婚镊白髯，
长怀旧卷映蓝衫。
更欲携君虎丘寺，
不知方伯望征帆。
贤哲多为贵势拘，
人人空道爱江湖。
谁将五鼎盈前食，
肯换秋风一箸鲈。
踏水穿云入翠萝，
情知不恋旧时窠。
巉岩头角今须别，
试比黄龙较几多。
野花幽鸟几千般，
头白山僧遍识难。
世上游人无复见，
一生唯向画图看。
宫门两片掩埃尘，
墙上无花草不春。
谁见当时禁中事，
阿娇解佩与何人。
秦穆平生善用兵，
孟明三败始功成。
后人不识兵家势，
异议纷从胜负生。
华发离披卧满头，
暗虫衰草入乡愁。
枕前人去空庭暮，
又见芭蕉白露秋。
回看瘴岭已无忧，
尚有严关限北州。
裹饭长歌关外去，
车如飞电马如流。
端溪石砚宣城管，
王屋松烟紫兔毫。
更得孤卿老书札，
人间无此五般高。
应将钵渡鬬神通，
掷去乘将赴帝宫。
争似岭头提不起，
于今相续阐真风。
苍烟湿湿雨微微，
一榼山醪手自提。
看了梅花来看竹，
春寒如水不曾知。
泉遶云根玉雪清，
苍珉百级可阶升。
汲泉煮茗松风起，
谁识无尘有发僧。
顷年尝入道山来，
天上图书不受埃。
今日有怀群玉府，
又从人世得蓬莱。
一藤碎踏两山云，
看尽朝岚与夕曛。
留得如来舍身相，
共敲苍雪了炉熏。
龟堂端是无能者，
妄想元无一事成。
最后数年尤可笑，
饱餐甘寝送浮生。
四月江南黄鸟肥，
樱桃满市粲朝晖。
赤瑛盘里虽殊遇，
何似筠笼相发挥。
亲旧留连莫厌频，
幷江花絮已残春。
定知数到尝新酒，
未有工夫忆故人。
着叶芭蕉三四根，
怕秋全似可怜人。
老来安得无馀事，
细听维摩说是身。
白虎明光奏五侯，
帝乡寥隔在温柔。
甘泉太乙重招起，
聊答青藜照白苹。
红紫欲疏啼百劳，
洞宫春色醉蟠桃。
虚窗酒病扶头起，
强取金钗痒处搔。
再见山城石井边，
幽姿高韵独翛然。
要知不被梅花笑，
更把前题改数联。
乾坤万古几昏晓，
兔走乌飞不暂停。
去日荻花秋索索，
归时芳草又青青。
翠华欲幸长生殿，
立马楼前待贵妃。
尚觅君王一回顾，
金鞍欲上故迟迟。
延英议政恰朝还，
选德观书时暂闲。
昼漏稍稀高合报，
教添内引两三班。
万顷澄澜碧玉宽，
笑乘一叶自轻安。
绿蓑从此关心事，
待向烟林乞钓竿。
有人口诵浮云曲，
手把潇湘一竿竹。
荻花洲上作茅菴，
坐看江头浪如屋。
漫愁青女妬新粧，
已有风传处处香。
试问隠沦溪上客，
欲将春色若为藏。
水绕江南阿李家，
满空飞雪响雷车。
流将采石矶头去，
坐看浮梁压浪花。
雒坛爟火夜升烟，
卤簿如云绣色鲜。
万姓欢呼还感泣，
此生重遇太平年。
公馀闲步山阴寺，
小阁临崖面竹开。
我欲放怀□□□，
故乡消息未曾来。
昔人三箭定天山，
自谓英雄盖世间。
何似雪峰一只箭，
等闲穿过石门关。
闲坊税屋远人羣，
晨鹊昏鸦亦厌闻。
无奈春风作多事，
满庭花絮正纷纷。
天华寺西艇子横，
白苹风细浪纹平。
移家只欲东关住，
夜夜湖中看月生。
心镜明，鑑无碍，
十方刹土无边背。
打破镜来相见伊，
祇这圆光会不会。
叶叶霜林着意红，
翩翩行骑语墙东。
黄金拟买长门赋，
未信君恩属画工。
苍梧南岸碧嵯峨，
直上云衢不甚多。
天使九峰迷万世，
可怜虞舜不悲歌。
吹笙何处伴乘鸾，
窥牖谁人见阿环。
便有唐家今夕意，
月和风露满骊山。
一溪径险仆夫劬，
三酌油油醉笋舆。
隔岸火焱三四点，
不知谁照夜滩鱼。
小院春寒闭寂寥，
东风吹雪未全消。
山茶谢了梅花落，
移得诗情上柳条。
扫地泼水相公来，
人人明镜挂高台。
碧油幢下呵呵笑，
青眼何妨特地开。
玉室金堂世有人，
龙眠龟息鹤精神。
暑风吹起尘三丈，
城市出来闲采真。
微之诗卷忆同开，
假日多应不入台。
好句无人堪共咏，
冲泥蹋水就君来。
烟渚春融岸碧绡，
采兰人竞唱离骚。
曲终翻作无生调，
听着愁魂似雪消。
吸尽西江向汝道，
马师不肯落荒草。
三千刹海一成秋，
明月珊瑚冷相照。
去岁有灯仍有月，
今年无月亦无灯。
谁知此夕吟怀里，
看尽寒梅一涧冰。
夜鹤相催蕙帐眠，
归来领略旧山川。
油云捲入双峰顶，
收得声名四十年。
洪流浩浩浸寰区，
民杂蛇龙鸟兽居。
长歎当时微帝力，
苍生今日尽为鱼。
踏破草鞋赤脚走，
堂堂向外扬家丑。
只知歛袂出人前，
不觉衣穿露两肘。
瘦日当中暖稍回，
冷山未许瘴全开。
溪光远隔深深竹，
特地穿帘入轿来。
古洞桃花发嫩枝，
施朱施粉两相宜。
要渠成结千年实，
多谢春风着意吹。
从来英杰自消磨，
好笑人间事更多。
艮上巽宫为进发，
千车安稳渡银河。
部领群峯压小巫，
阳台犹自雪糢糊。
若教指点猿啼处，
判得刚肠百断无。
花枝连属胜丹青，
叠嶂层峰立翠屏。
汲引飞泉来玉甃，
璇题因缮迸泉亭。
月落霜严自靓粧，
北风工为发清香。
晚英数点辞林去，
幽独无人为断肠。
翠巘茏葱瑞色分，
岚光遥映缕丝棼。
无心谩作奇峰势，
何碍金乌出海门。
红尘迎马尽飞浮，
日脚横天凝不流。
金碧峥嵘凉意动，
归轩聊作化城游。
昔年曾歎马相如，
才气飘飘赋子虚。
未怪家贫徒四壁，
先生四壁僦人居。
表里湖山极目春，
据鞍时此避埃尘。
苍苍烟树悠悠水，
除却王维少画人。
耻从岳牧立尧庭，
况见商周战血腥。
携得一壶闲处饮，
不曾苦醉不曾醒。
不嫌羸病守绳床，
世念纷纷久已降。
一夜月明如白日，
骤闻急雨打天窗。
跃跃飞飞共太虚，
癡人底解见遗馀。
师传喫紧知何处，
乐在中心不在书。
弟昆各自逞功能，
独有家兄彻骨贫。
三拜起来无一语，
鼻孔累垂盖上脣。
石罅泓渟剑气潜，
谁将楼阁苦庄严。
只知煖热游人眼，
不道苍藤翠木嫌。
森森榕木碧参天，
夏日初闻第一蝉。
美荫羡君诚得计，
何须悽怨嘒风前。
颜公笔法有家法，
豪锥料得皆千金。
闻道分张遍亲友，
可能乞我助呻吟。
鑑湖别岛对青山，
山下菰蒲猎猎寒。
最是晓烟收未尽，
舂锄閒立景尤宽。
平生爱花被花恼，
况复杂花川上明。
剑外参谋诗满眼，
乞灵何必锦官城。
谁知造化用工深，
处士陶潜独返魂。
白发书生留晚节，
从今岁岁典刑存。
寂寂东坡一病翁，
白须萧散满霜风。
小儿误喜朱颜在，
一笑那知是酒红。
参寥癞可去无还，
谁踏诗僧最上关。
欲具江西句中眼，
犹须作礼问云山。
算橘租菱小市譁，
堰头桥尾约千家。
人家已尽无人处，
时见芙蓉一岸花。
午睡初醒缓注汤，
一瓯清露沃诗肠。
疑君昔日探蟾窟，
犹带天边桂子香。
陶翁归计已成迟，
未折腰前好赋诗。
到底尚称千载士，
高人拈向此中题。
去住无心洞里云，
云窝寂寞宿氤氲。
遥知此胜非凡匹，
涧水巖花香异闻。
朝游金谷莫东市，
心忆平泉身海涯。
化鹤归来人不识，
春风开尽碧桃花。
万物宁无吐气时，
平生爱诵杜陵诗。
如今天下知元结，
六百年间再见之。
圣水水深山亦深，
寺前三十里清阴。
一僧趺坐松间石，
不是安禅定苦吟。
白苹风里步清秋，
来作灵岩古洞游。
笑倚飞云访仙迹，
夕阳无语伴人愁。
卧在漳滨满十旬，
起为商皓伴三人。
从今且莫嫌身病，
不病何由索得身。
峯从险处自孤起，
石到虎边飞冽泉。
门户既难子宜去，
莫辞深雪立庭前。
秀锺天柱产灵芝，
造就仙芽发嫩旗。
采向先春烟露里，
喊山凤尾岂为奇。
南山近日饭篱空，
衲子难教口欱风。
引臂上方香积界，
须劳金粟展神通。
淡天如水雾如尘，
残雪和霜冻瓦鳞。
织女无言千古恨，
素娥有意十分春。
我来谢雨到名山，
记得重来半岁间。
却笑乖龙太多事，
不如科斗得长闲。
吉祥山水与云连，
清韵来闻二十年。
知道老僧无熟恼，
金沙地内不流泉。
好是清风五月寒，
便教忙杀也盘桓。
最怜池水荷花满，
不与诗翁一处看。
种玉栽琼树树匀，
主人心地况长春。
便教不假云间路，
亦有芳菲日日新。
从此褰帷去帝乡，
闾阎辛苦足平章。
皂囊若有新丰奏，
才过龙团第一纲。
闻道田家日夜愁，
黄云白雪不全收。
稻畦插遍青如染，
满望今年倍有秋。
行行行过水东头，
路窄因而缓慢游。
草木华滋翻宿雨，
山凉尤觉是新秋。
胡马秋肥塞草黄，
弯弧直拟犯渔阳。
归鞭却避弓闾水，
知是嫖姚旧战场。
雪峰道底曾知有，
已落曾郎陷虎机。
若也诸人得受用，
何须二子下针锥。
万壑千巖已饱看，
更寻佳处为开颜。
无端早上一番雨，
遮尽东阳县里山。
日落相携上小舟，
客程难尽水空流。
潇潇细雨蓬初闭，
万里一帆随白鸥。
紫气东来压万山，
老聃吐舌笑开颜。
青牛车外天风阔，
摇动当年函谷关。
金翠光中宝焰繁，
山楼高下鼓声喧。
两军伎女轻如鹘，
百尺竿头电线翻。
扣己的明无妙妙，
参渠始见不灵灵。
妙灵灵处谁参扣，
瞥转机轮悟独醒。
诛茅独占溪一曲，
时有白云来伴宿。
自言身在此山中，
暮暮朝朝看不足。
田家不放泪痕干，
日日深山吏打门。
忆昔宣差提调日，
关征不到杏花村。
戏镌崖石号披云，
且欲朝昏见古人。
折脚铛中聊自足，
世间囊喜不关身。
九重楼殿簇丹青，
高柳含烟复井亭。
宫内不知今日几，
自来阶下数尧蓂。
银蒜钩帘宛地垂，
桂丛乌起上朝晖。
枉将玳瑁雕为押，
遮掩春堂碍燕归。
绵霜历雪忿开迟，
风笛无情抵死吹。
鼎实未成心尚苦，
不甘桃李傍疏篱。
笔头去取万千端，
后世遭它恣意瞒。
王霸谩分心与迹，
到成功处一般难。
病来久不上层台，
窗有蛛丝迳有苔。
为报园花莫惆怅，
故教太守及春来。
风号高木水翻洪，
历历音闻不是聋。
一任大千都震吼，
便从卷叶证圆通。
晦迹功曹不受征，
兴亡事已若丹青。
世间尽有文章客，
谁信龙蛇尺蠖形。
穷巷空林常闭关，
悠然独卧对前山。
今朝忽枉嵇生驾，
倒屣开门遥解颜。
头戴乌巾着白襴，
山房借汝一年閒。
出门为说来时路，
家在黄陂翠霭间。
不见诗人老郑虔，
谁知衣钵此中传。
尚馀杰阁惊人句，
更结今秋未了缘。
与世端如上濑船，
还家稍办买山钱。
松风吹断蓬瀛梦，
诗酒淋漓送暮年。
因师传秘顿无争，
抽却玄珠一道明。
天乐至今声不绝，
玄珠果满赤龙迎。
百二山河壮帝畿，
关门何事更开迟。
应从漏却田文后，
每度闻鸡不免疑。
台山路，蓦直去，
赵老见婆无别语。
勘破回来知不知，
莫信闲人说是非。
决遣惭非朱子元，
纷纷讼牒拥輶轩。
自嗟虚忝皇华使，
材拙将何广上恩。
十二峰前上戏棚，
那咤赤脱点天强。
屈烦皷笛低头舞，
弄丑真堪笑一场。
乱插酴醿压帽偏，
鹅黄酒色映觵船。
醺然一枕虚堂睡，
顿觉情怀似少年。
势掠郊原飞急雪，
声揺窗户过奔雷。
坐知多稼连云熟，
不独新凉傍枕来。
遶郭清蒿翠欲浮，
燕泉山水抱城流。
娃宫香径终肥腻，
谁道苏州胜汝州。
路入云端步步轻，
洞中滑溜一泓清。
不逢真侣仙踪在，
犹喜磨崖纪姓名。
门巷深深过客稀，
杖藜闲坐钓鱼矶。
醉来一枕华胥梦，
肯校人间是与非。
柳缘花红春鸟啼，
明明祖意报君知。
箇中直下知端的，
已落吾家第二机。
凄凄寒雨送馀春，
繁艳浓香慰病身。
忽作暖风迟日想，
慨然如在汉江濵。
利出私情害万端，
义循天理乐而安。
是非得失分霄壤，
相去其初一发间。
已落双鵰血尚新，
鸣鞭走马又翻身。
凭君莫射南来鴈，
恐有家书寄远人。
香迳长洲尽棘丛，
奢云豔雨秖悲风。
吴王事事须亡国，
未必西施胜六宫。
沿江一曲水通村，
潮拍平沙满旧痕。
落日镕金潮又涨，
水天直接海山门。
山溪百转水泠泠，
栽插新秧次第成。
风赶绿茸无断处，
他时粒粒是香秔。
梧桐坠露悲先朽，
松桂凌霜倚后枯。
不是世间长在物，
蹔分贞脆竟何殊。
不能随俗办生涯，
刬草栽兰当理家。
不见西湖林处士，
一生受用只梅花。
十年历遍人间事，
却绕新花认故丛。
南北此身知几日，
山川长在泪痕中。
偶遵令甲得劭农，
词鄙唯期与俗通。
乍可催科成政拙，
且须忧国愿年丰。
少时唤愁作底物，
老境方知世有愁。
忘尽世间愁故在，
和身忘却始应休。
寂然秋院闭秋光，
过客闲来礼影堂。
坚冰销尽还成水，
本自无形何足伤。
时平未用入山深，
岁晚何妨木秀林。
闻说熊罴参后乘，
可容牛下有哀吟。
适看鸿雁岳阳回，
又覩玄禽逼社来。
瑶瑟玉箫无意绪，
任从蛛网任从灰。
黄芦败苇两三丛，
彷彿江湖在眼中。
雁鸭惊呼缘底事，
一时昂首立秋风。
佳期不定春期赊，
春物夭阏兴咨嗟。
愿得句芒索青女，
不教容易损年华。
暂到高唐晓又还，
丁香结梦水潺潺。
不知云雨归何处，
历历空留十二山。
二月湖南春草徧，
横山渡口花如霰。
相思一日在孤舟，
空见归云两三片。
丽赋多传楚客才，
新诗还自楚江来。
雪痕未涨龙池水，
风信先飞庾岭梅。
是非得失一区区，
蚊蚋啾啾共一壶。
不学退之求羽翼，
惟凭一梦到华胥。
柳色溪头相照深，
诗翁收拾寄清吟。
晚风吹散千丝缕，
巧系游人夜夜心。
肝胆轮囷本致君，
衡山一片尚愁云。
可备恤典埋归骨，
好爵翻令及后昆。
虞芮怀惭观礼让，
闲田从此草长生。
而今虽是文王化，
难遣贪夫两不争。
断知无乐亦无忧，
薄有田园沧海头。
得意已同毛义去，
欣然载酒上东舟。
秋风入夜透征衣，
点点渔灯各自归。
投老重来江上泊，
庐山如旧故人非。
重阳才过便新寒，
去岁如今暑尚残。
云外雁来元不觉，
一声唤我举头看。
庾亮楼前唯皎月，
屈原祠下秖沧波。
北人每到犹肠断，
江月涵辉更若何。
今朝移步野云端，
幸得新诗读夜阑。
识破中间真隠诀，
月明风雪道休寒。
被衣不要大温然，
腠理开舒易感寒。
譬似簷隈生草木，
不禁霜雪便彫残。
日脚微明雨脚疏，
谁将云梦赋相如。
西南山好君知不，
一见全胜读异书。
江梅欲雪树槎牙，
雪片飘零梅片斜。
半有和风到窗纸，
不知是雪是梅花。
与君世好自比邻，
丰悴相从久更亲。
急棹小舟来取别，
固知风味似前人。
子卿不下单于拜，
始末常遵汉帝仪。
雪后乃知松柏操，
事难方见丈夫儿。
故人不复倒奚囊，
但有荒阡荫白杨。
魂定可招吾得已，
试吟楚些命巫阳。
魏武平生不好香，
枫胶蕙炷洁宫房。
可知遗令非前事，
却有馀薰在绣囊。
云外衔山日半环，
传杯共惜片云懽。
莫疑来日是来岁，
万古光阴只么看。
四时那得如秋清，
夜静无人琴有声。
月华如水不动尘，
无端耳畔寒蛩鸣。
会心林木已成懽，
登览还知天地宽。
莫讶钓台有真赝，
一潭秋月照人寒。
洞房脉脉寒宵永，
烛影香消金凤冷。
猧儿睡魇唤不醒，
满窗扑落银蟾影。
杨子江涛百丈深，
黄芦一叶是梁津。
嵩山壁观浑闲事，
恐有山前立雪人。
未见秋来花便开，
人言因露作根荄。
千团万点枝头坠，
尽化黄金出土来。
不望金舆到锦帷，
人间乐极即须悲。
若言要识愁中貌，
也似君恩日日衰。
邻家闭门月色好，
篱落参差残雪中。
想见老农方鼾睡，
不知门外有清风。
僧寺借经便大字，
邻墙唤酒及新篘。
三年于此得其理，
一饱已还非所求。
捲帘康寿丽朝曦，
经卷龙香昼漏迟。
闲暇瑶琴成雅奏，
和风吹入万年枝。
夜阑天际堕金盆，
膝上焦桐调转新。
易水悲风轻按指，
鸾胶难续断肠人。
去年夜半草军书，
今岁平安一事无。
且愿吾皇千万寿，
早教车马会东都。
仙人有宫号储福，
藏在千山万山曲。
翠微高下压簷楹，
重叠堆峰三十六。
谢恩新入凤皇城，
乱定相逢合眼明。
千万求方好将息，
杏花寒食的同行。
风月江山自四时，
个中谁识活天机。
会渠结峙融流意，
方解吟光弄霁归。
而今父老千行泪，
一似当时去越时。
不用镌碑颂遗爱，
丈人清德畏人知。
残梦依依酒力馀，
城头画角伴啼乌。
平明未卷西楼幕，
院静时闻响辘轳。
半夜思家睡里愁，
雨声落落屋簷头。
照泥星出依前黑，
淹烂庭花不肯休。
风云会合又相期，
觌面难明第一机。
霹雳一声天地迥，
西河师子却生儿。
几树桃花相映开，
主人归路入天台。
凭谁寄语玄都观，
前度刘郎不更来。
春风春雨春山里，
一盏青灯对简编。
涧水东边有梅蕊，
且呼杯酒醉新年。
龙舒太守人中杰，
风韵堂中心似月。
众口声光夸汉将，
筑头勳业佐淮王。
江南霜重莫嫌渠，
草上还多树上无。
淮甸晓来霜似雪，
琼田千里玉平铺。
用意十分巧画眉，
粧成独自惜容仪。
非缘郑袖能歌舞，
自是人心着处迷。
十年重到大龙湫，
千尺新流胜旧流。
会见四方霖雨足，
老龙还向此藏头。
风鲙不须盐豉好，
霜螯须着酒船深。
无由种秫求旁舍，
旁舍秋螟已蠹心。
情知万法本来空，
犹复将心奉八风。
逆顺境来欣戚变，
咄哉谁是主人翁。
阑干三面倚晴晖，
竹外长江一线微。
太守不来僧自看，
清凉境界箨龙围。
田禾吐白将就槁，
野草垂黄几欲燃。
来日天孙嫁河鼓，
洗车今喜有夤缘。
芍药蔷薇语早梅，
不知谁是豔阳才。
今朝领得春风意，
不复饶君雪里开。
土底寻鞭剖茁来，
花敲社雨乍闻雷。
髯奴功过难相掩，
夭阏中郎笛管胎。
紫云楼曲倚仙韶，
传习皆知岁月遥。
竞好洮州新进谱，
和谐逸韵入音调。
羣猪过饮尚可醉，
疥手轑甕庸何伤。
柳家兄弟太迫窄，
狂药不容人发狂。
吾乡自昔诗人少，
委羽先生后有翁。
坐客无毡君莫笑，
云台有集继家风。
山城久矣鞠榛埃，
三径新成手自开。
何用诛茅卜邻并，
好风良月便应来。
北风迎马入裘茸，
来访残炉半日红。
败屋数间书百箧，
无人知是陆龟蒙。
青山四合遶天津，
风景依然似洛滨。
江左于今成乐土，
新亭垂泪亦无人。
不出柴门三月彊，
亦无诗句答风光。
悠然自有深居乐，
满径从教春草长。
将锄打地自抛屙，
怎柰熏天臭气何。
老倒蘗山禁不得，
却将伊顶再三摩。
双峰十月客辞家，
廷老相期下九华。
检早不逢陶靖节，
唤船同过鲤鱼沙。
萧萧小雨不能收，
一霎西风便似秋。
枕席夜凉灯火暗，
丁丁更漏隔南楼。
猫头竹叶细檀栾，
新笋如椽日满盘。
寄语儿童莫多取，
来春从上万馀竿。
雁山门户此中入，
南北两峯相对尖。
我与林泉有盟约，
问师觅取一峯潜。
一层云放一层山，
小市人家翠欲环。
检点只疑低数尺，
一层山向隠云间。
辛勤勿坠百年业，
閒暇留情一卷书。
要向儒科着声闻，
先从讲学下工夫。
我命还须我自推，
细微那更问蓍龟。
枯茎朽骨犹能兆，
岂有灵台自不知。
吹毛不是凡间铁，
百匝千重唯一决。
出头天外笑呵呵，
喜得空生不曾说。
自从茧纸殉昭陵，
定武流传賸得名。
总辑旧闻为博议，
即今真赝不难凭。
独立吴江第四桥，
桥南桥北渺银涛。
此身真在吴江里，
不用并州快剪刀。
怀王独与佞人谋，
闻道忠臣入乱流。
今日登高望不见，
楚云湘水各悠悠。
秦郎家畔一瓯茶，
何处清凉不是家。
客子三杯玉泉酒，
主人一曲浪淘沙。
道出夷山乡思生，
霞峰重叠面前迎。
岭头云散丹梯耸，
步到天衢眼更明。
堆豗病鹤怯鸡羣，
见酒特地生精神。
坐中索起时被肘，
亦任旁人嫌我真。
忽辞洛下缘何事，
拟向江南住几时。
每过渡头应问法，
无妨菩萨是船师。
举世昏昏醉未醒，
独醒寂寞楚江滨。
后人爱把离骚读，
不道离骚误后人。
咄咄瞎馿趁大队，
眨上眉毛佛不会。
白云断处是青山，
行人更在青山外。
华阳观里仙桃发，
把酒看花心自知。
争忍开时不同醉，
明朝后日即空枝。
将军羽扇自临戎，
帐下健儿争立功。
铁马莫来淮上牧，
汉家旗纛半天红。
元石无尘处处青，
一谿花照碧天晴。
山云乱却来时路，
鸡犬惟闻洞口声。
繁阴杂树映汀沙，
三伏江天自一家。
欲唤扁舟渡云锦，
平铺明镜是荷花。
南园桃李近方栽，
浇水未干花已开。
山果野蔬随分有，
交游不厌但频来。
南北东西几万峰，
郡城如在画屏中。
何人截断湘妃竹，
半蘸秋江作钓筒。
梦亦齐庄非矫戾，
病犹温习见操存。
生柴参后千馀载，
恍似同时及圣门。
水斛安排镜面平，
菰蒲初种已齐生。
晚来雨过浮萍少，
看见鱼儿作队行。
初过百六见梨花，
堤路烟轻雨更斜。
玉雪一枝端可念，
柳丝深处水边家。
昨夜三更雷撼山，
九天门户不曾关。
曹溪路上分明见，
有箇金乌入广寒。
一叶渔舠破晓烟，
山环碧玉水连天。
满倾竹叶倚红玉，
天遣行云慰谪仙。
西桥小小似垂虹，
十里薰风胯下通。
万盖红粧都不看，
壶公立在月明中。
扑扑烟岚绕四阿，
物华终恨未能多。
故应陡起三千丈，
始奈重山复岭何。
新莽纷纷未有涯，
桐江山水颇为嘉。
无心偶向一丝上，
钓得清风满汉家。
白发翁翁住那村，
隔谿烟树竹篱门。
今年八十浑无力，
勉强牵牛替阿孙。
倴僝将军约早回，
楚材相国更频催。
江东将相真如虎，
去报胡雏莫过来。
流鸎舞蝶两相欺，
不取花芳正结时。
他日未开今日谢，
嘉辰长短是参差。
昔日双鸦照浅眉，
如今婀娜绿云垂。
蓬莱老守明朝去，
肠断帘间綷縩时。
江上被花恼不彻，
无处告诉只颠狂。
走觅南邻爱酒伴，
经旬出饮独空牀。
桥外波如鸭头绿，
杯中酒作鹅儿黄。
山茶花下醉初醒，
却过西村看夕阳。
陈迹难寻天柱源，
疏封投老误明恩。
国人欲识公归处，
杨柳萧萧白下门。
一箇驴鸣两箇贼，
堪与诸方为轨则。
正贼草贼不须论，
大施门开无壅塞。
支离病骨倦泥行，
拟向蓬窗睡到明。
绕鬓秋蚊故相恼，
更求底物是亲情。
风正波平可进桡，
水光山影暮相交。
残阳欲去犹回首，
一抹斜红曳竹梢。
出身仕汉羽林郎，
初随骠骑战渔阳。
孰知不向边庭苦，
纵死犹闻侠骨香。
选官选佛两悠悠，
元不关人浪自愁。
洙泗生涯久春草，
老夫作么晚回头。
新丰鸡犬路终迷，
庐下濂溪非故溪。
造物留人殊过当，
终当结屋此云栖。
夹岸盲风扫楝花，
高城已近被云遮。
遮时留取城西塔，
篷底归人要认家。
船樯相望荆江中，
岸芦汀树烟蒙蒙。
路闻隄缺水如箭，
未知何日生南风。
合门传旨放朝参，
归觐亲庭晓整骖。
葵藿丹心犹恋恋，
五云缭绕望宫南。
天工剪刻为谁妍，
抱蕊游蜂自作团。
把酒惜春都是梦，
不如闲客此闲看。
紫汉回天斗柄横，
萧萧羸马困遄征。
南归昼绣恩偏厚，
应有乡人笑夜行。
白玉芳醪何所似，
仙人掌冷下金盘。
青衫汉殿人将老，
应酌清醇拟旧欢。
一病杯中物致危，
翰林何事酷耽之。
酒经若果通仙道，
不向青山立断碑。
壮游回首海茫茫，
默数方惊岁月长。
旧事莫论齐柏寝，
残躯方似鲁灵光。
洛阳交友皆奇杰，
递赏名园只似家。
却笑孟郊穷不惯，
一日看尽长安花。
荒村渺渺不知春，
三见篱边物态新。
渐习鱼虾解蛮语，
自疑元是魏塘人。
北里南邻尽往还，
那知有客住云间。
相过肯作乡人面，
问讯春溪两岸山。
嵌巖烂石耸溪湾，
峻削陶人手不閒。
落在深郊犹及此，
斧斤何必叹牛山。
昔时训子西河上，
汉使经过问妾缘。
自到仙山不知老，
凡间唤作几千年。
青霄数日路歧通，
何惜江头暂驻踪。
犹有同来未归者，
县斋寥落倚千峰。
霅溪湾里钓鱼翁，
舴艋为家西复东。
江上雪，浦边风，
笑着荷衣不歎穷。
移根一户蟾光溢，
分派银河地脉灵。
定与苏仙双橘井，
他年续入郦元经。
说与门前白鹭群，
也宜从此断知闻。
诸公有意除钩党，
甲乙推求恐到君。
孝满曹山脱布衣，
风流输与大家儿。
阿爹死了有钱使，
醉酒狂歌日日嬉。
迢迢清夜静无譁，
月色千门噪乱鸦。
坐久忽惊寒力重，
不知残雪在梅花。
草封支径路欲断，
雨洗野花山更寒。
西岭东冈烟漠漠，
南溪北涧水潺潺。
嘉树风生玉宇香，
鶑飞燕舞弄春阳。
归来井邑皆如旧，
始觉仙家日月长。
三年再旱独堪闻，
一熟诸村稍作欣。
老子朝朝弄田水，
眼看翠浪作黄云。
熟寝翻知计虑长，
閒斋一枕事都忘。
自然便是无何境，
梦到华胥亦异乡。
地总全闽控百蛮，
政成治最二年间。
五千里见耕桑盛，
百万人欣日月閒。
滑守如今是世官，
阿戎出守自金銮。
郡人莫讶留题别，
孙息期同住此看。
道人门冷如秋色，
竟日曾无俗驾来。
近为耽诗成癖好，
寒窗夜作老猿哀。
四边天共水漫漫，
身在鸿蒙缥渺间。
忽见浮空青一抹，
舟中人说是湖山。
远山重叠故关遥，
公退乘闲上丽谯。
今日登临秋思苦，
雨荷风叶共萧萧。
翠盖亭亭水满塘，
六铢新制带天香。
晚来扶洗娇无力，
尽鬬冰肌不鬬粧。
看尽西园十里梅，
黄昏寒月趁人回。
要圆一段清游事，
更访仙宫索茗杯。
戛戛秋蝉响似筝，
听蝉閒傍柳边行。
小溪清水平如镜，
一叶飞来细浪生。
本自圆成不在言，
泥牛耕破劫初田。
夜来风月霜威重，
天晓崑崙戴雪还。
色身康健莫贪眠，
作务辛勤要向前。
不见确坊卢行者，
祖堂衣钵是渠传。
四海无尘战马闲，
稻梁桑柘绿回环。
不知尽是君王力，
华屋重重对好山。
庐陵米价没高低，
直下承当已是迟。
多少牙人并贩子，
却来升合较毫厘。
妻嗔山犬践园蔬，
儿钓溪鱼餧鹤雏。
总道村居无外事，
有人庭下索诗逋。
淮阴本自市人子，
始定三齐便请王。
明哲保身非所责，
如何终欲比张良。
青铜柯叶胜杉松，
带得清风下卧龙。
日莫微凉起高架，
移牀却扇坐从容。
月驭初明露掌西，
翩翩犹伴夜乌啼。
驾巢树冷空三帀，
却是鸣鸠得稳栖。
多雨今秋水渺然，
沟溪无处不通船。
山回忽得烟村路，
始信桃源是地仙。
此身又复寓精庐，
丈室萧然一物无。
每见招提心即喜，
前生真是老浮屠。
寒宵劝酒君须饮，
君是孤眠七十身。
莫道非人身不煖，
十分一醆煖于人。
龙牙山里龙无眼，
死水何曾振古风。
禅板蒲团不能用，
只应分付与卢公。
半夜回舟入楚乡，
月明山水共苍苍。
孤猨更发秋风里，
不是愁人亦断肠。
春来敢自贷衰慵，
正要檀栾间白红。
爱竹少留枝策径，
灌花分破着书功。
镇物高情济世才，
欲随猿鹤老巖隈。
山花处处红粧面，
髣髴如初拥妓来。
抱朴传方定不虚，
日中试觅小蟾蜍。
君王万岁从今数，
看汝多年颔下书。
一顿浑家尽灭门，
更加两顿累儿孙。
银山铁壁俱穿透，
万里无云宇宙分。
旧时长见挥毫处，
修竹幽兰取次分。
欲把一竿苕水上，
鸥波千顷看秋云。
山农未用踏沟车，
一穴灵泉荫万家。
香积从今饱檀施，
会看讲夜落天花。
寒梅吐艳风初应，
步辇宣游日渐迟。
道荫无涯真绪远，
永康寰海茂春祺。
古今学道与参禅，
未谙眼耳妙言诠。
一粒玄沙无住本，
时时兴贩海南船。
五贼追奔十二宫，
白头寒士黑头公。
明朝一饭先书籍，
安用研桑作老翁。
阳春白雪非难和，
藻鑑氷壶岂足观。
一把柳丝收不得，
和风搭在玉栏干。
青山露出本来面，
白雪消融清净身。
松树也知修养法，
白头翁作少年人。
薄烟如梦雨如尘，
霜景晴来却胜春。
好住池西红叶树，
何年今日伴何人。
去年除夜作吟思，
除夜今年久别离。
幸喜此身贫却健，
柴炉更隔一年期。
鹰扬塞外得非熊，
万里金城一箭通。
玉帐投壶随燕豆，
坐看飞将缚骁戎。
相见时难别亦难，
寒潮惟带夕阳还。
钿蝉金雁皆零落，
离别烟波伤玉颜。
叠叠云根渍古苔，
烟峦随指在庭阶。
主人未有铭功处，
日视崔嵬激壮怀。
风柳摇摇无定枝，
阳台云雨梦中归。
他年蓬岛音尘绝，
留取尊前旧舞衣。
轩昂头角似真龙，
偃仰毛锥有许功。
直等主人投笔去，
定应腾踏入云中。
溪上清风柳万重，
绿烟无路月朦胧。
船头忽逐回塘转，
一水迢迢却向东。
千里波平瑟瑟风，
纤云不解翳虚空。
素娥自有清光在，
上下清明一鑑中。
闽粤溪山处处经，
长松夹道奏箫笙。
只应行客忘劳役，
千里清阴管送迎。
躭躭卧石熊当道，
矫矫长松龙上天。
不怕雪云寒到骨，
唤僧扶杖立桥边。
骰子巡抛裹手拈，
无因得见玉纤纤。
但知谑道金钗落，
图向人前露指尖。
爷看千丈巖前瀑，
顶雪遥应瀑雪同。
石虎溪边倾石耳，
要听铁锡响寒空。
闻道频挥霹雳手，
定知不费琰之才。
且投丹笔携诗笔，
来就花间把一杯。
将军此腹忍饥惯，
时事乃尔当何如。
百骸受病惫甚矣，
微此一脉民其鱼。
数株森立写皴坚，
霜骨鳞肤千万年。
秦帝从官徒自苦，
取封不及大夫贤。
艳粉奇葩照座隅，
更阑醉墨点襟裾。
诗成平处犹元白，
无限羁愁頼破除。
洗雨吹风送晚春，
尽收红紫布青云。
眼前消长谙已久，
清坐不妨长闭门。
玉堂老作清脩记，
曾许渠为我辈人。
髣髴三生虎溪笑，
偶然一见面如春。
寒来共向无烟火，
饭了同烹雪色茶。
饱食高眠无一事，
不知何以报官家。
暂停双桨傍苹洲，
矶上渔翁雪满头。
钓破烟波深得趣，
生来不识世间愁。
中宵卒卒去临邛，
卖酒垆边混僦佣。
想见令君醒后意，
向人深悔谬为恭。
玉界琼田处处村，
羣山缭白晓云昏。
圣君缟素天垂应，
三白飞花奉至尊。
曾随骁将远追奔，
勇冠诸军继虎贲。
圣主念功知有自，
一时高下拜新恩。
清苦任渠诗作祟，
黑甜安尔睡为魔。
七言赋就赏音少，
一枕觉来佳兴多。
换手搥胸哭老爷，
棺材未出死尸斜。
不如掘地深埋却，
管取来年喫嫩茄。
自古知心不易逢，
君心还与我心同。
纵令自择交成契，
更有何人得似公。
清白传家雪月光，
玉壶中有转身方。
情干识尽功勳断，
不觉全身入帝乡。
一自篮舆去不回，
故山空锁旧池台。
伤心触目经行处，
几度亲陪杖屦来。
风吹鸟迹落巖间，
付与区中万古传。
故遣诗人收拾得，
要知身不是顽仙。
视死生如游戏场，
固知老子不曾亡。
祇今何处问消息，
风递梅花扑鼻孔。
万竹山中丹叶秋，
五峰巖讶白云留。
黄花夹路开无主，
青嶂随人翠欲流。
人世逢春能几回，
区区从使寸心灰。
故园花柳应依旧，
万里归思独上来。
宽罾密罔断江流，
好在云藏莫浪游。
我欲黄金如斗大，
斩新左顾铸馀不。
朝班翼翼布鸳行，
三卫森严殿砌旁。
遴选亲勳先许进，
校员多是补中郎。
多谢芳罇与献酬，
只将万斛醉吾愁。
春花来作人间梦，
梦到鸦啼不得留。
黄鹤楼中吹笛罢，
洞庭湖畔醉吟馀。
剑光如宝无人识，
却记榴皮几字书。
昔闻游客话芳菲，
濯锦江头几万枝。
纵使许昌诗笔健，
可能终古绝妍辞。
东轩正似虚空样，
何处人家笼解盛。
纵使盛来无处着，
雪堂自有老师兄。
故人交趾去从军，
应笑狂生挥阵云。
省得蔡州今日事，
旧曾都护帐前闻。
休论凤箭射乌巢，
看取虚弓落九包。
收放若为逃羿手，
控弦傍助亦徒劳。
吴苑风光越水春，
两山眉里笑颦分。
腹心别有堪忧处，
狂杀君王藐不闻。
风驱白雨洗园林，
蔽地飞花一寸深。
狂紫浪红俱已矣，
老春虽在亦何心。
烟岸人稀草色中，
火天无处买清风。
西南一望云和水，
万树鸣蝉隔断虹。
高郎櫑具映峨冠，
沈燎茶铛一室安。
游刃圣经千载计，
即今长铗未须弹。
福庭人静少攀援，
雨露偏滋影易繁。
磊落紫香香亚树，
清阴满地昼当轩。
谁把柔条夹砌栽，
压枝万朶一时开。
为君也着诗收拾，
题作西楼锦被堆。
方握丹毫经两考，
已悲青冢送三归。
黄花明月秋来好，
醉却胸中是与非。
窜逐流离老病身，
天涯相见意相亲。
粲然不用干金买，
应记当年作赋人。
幽怀无处对秋阴，
数叠云峰压翠岑。
安得水边开一阁，
莲花风信满衣襟。
吟须轻撚对斜阳，
叶扫平林夜着霜。
忽领诗词云锦段，
夜光明月耀黉堂。
不与雪霜分素艳，
却随桃杏竞芳辰。
自知孤洁羣心妒，
故着微红伴早春。
莫惊宠辱空忧喜，
莫计恩讐浪苦辛。
黄帝孔丘何处问？
安知不是梦中身。
半生作计在田庐，
习懒何曾好读书。
谁却画作古人样，
旁边还是欠犂鉏。
恰回午枕自华胥，
忽得周郎一纸书。
江上春风能几日，
莫教门外柳萧疏。
万事纷纷不足论，
满庭枯草闭柴门。
一钱留得终羞涩，
持买餦餭引福孙。
扶杖追凉看稻花，
不烦轧轧踏沟车。
残年无以酬公上，
长作输租第一家。
云山隔断故人疎，
闻道新生三凤雏。
老我只添头上雪，
凄凉光景不堪书。
春光欲暮碧桃开，
烟露相和染玉腮。
仙苑何人移得种，
风光疑自茂陵来。
望夫处，江悠悠，
化为石，不回头。
上头日日风复雨，
行人归来石应语。
冰棹风船雪满篷，
年年长策探花功。
可怜几许怀春意，
尽在疏枝冷蘂中。
初到人间柳始阴，
山书昨夜报春深。
朝朝花落几株树，
恼杀禅僧未证心。
谭兵谁是古君子，
说易难逢大丈夫。
风月岁寒双塔夜，
一巵清露世间无。
多少人间狭路偏，
山川还是旧山川。
淡然忘笑兼忘指，
嘿嘿真成第一禅。
圣主出矣千载遇，
王言大哉万口夸。
闻道朝廷却苞篚，
更无方镇进鞭靴。
南邻北舍牡丹开，
年少寻芳日几回。
惟有君家老柏树，
春风来似不曾来。
曾抛钓渚入秦关，
今却持竿傍碧滩。
认得旧溪兼旧意，
恰如羊祜识金环。
采药侵晨入乱峯，
宿云无处认行踪。
归来应念尘中客，
寄与玄芝手自封。
圜丘恩例得量移，
笑领全家出翠微。
惟有来时的颅马，
商山埋骨不同归。
肩舆终日在山间，
忽见庐山忆雁山。
我亦无心入莲社，
愿随征雁及秋还。
去程归雁两悠悠，
行到荒山尽上头。
试问中原何处是，
只言东些是宣州。
稽山罢雾郁嵯峨，
镜水无风也自波。
莫言春度芳菲尽，
别有中流采芰荷。
梦回酒醒嚼盂冰，
侍女贪眠唤不应。
瘦㾪江梅知我意，
隔窗和月谩腾腾。
少年乐事未全谙，
疾病侵凌已不堪。
尚喜步兵频入梦，
梦中犹复似曹南。
此去严州只半程，
一江分作两江横。
忽惊洲背青山下，
却有帆樯地上行。
几欲收声效不鸣，
恶同鸠辈管阴晴。
有时触拨无穷景，
又遣新诗取次成。
老竹帖妥不作奇，
嫩篁翘翘动风枝。
是中有目世不知，
吾宗落笔风烟随。
纱幔薄垂金麦穗，
帘钩纤挂玉葱条。
楼西别起长春殿，
香壁红泥透蜀椒。
吴王昔日馆娃宫，
殿阁鳞差轶碧空。
寂寂香魂招不得，
惟馀松柏韵天风。
化日舒长万国陶，
南风古韵入絃高。
天心广大乾坤小，
添得神游一两遭。
风前月放玉杯圆，
雨后云拖翠缕纤。
月要锺山全体现，
云师只肯露微尖。
律师持律笑禅寂，
禅客参禅笑律拘。
禅律二途俱不涉，
几箇男儿是丈夫。
客里仍哦对雨吟，
夜来星月晓还阴。
空江十日无春事，
船到衡阳柳色深。
矮伯老于周柱史，
瘦梅青似楚离骚。
推窗欲觅登山路，
无数青苔落鹳毛。
青门柳枝软无力，
东风吹作黄金色。
街东酒薄醉易醒，
满眼春愁销不得。
螺浦东边雪浪生，
峰头月出半轮明。
扁舟欲载银蟾去，
一听苍龙水底鸣。
不学空门不学仙，
端居胸次自超然。
绛人甲子君休问，
新岁吾儿本命年。
自招拔舌尘沙劫，
沙界弥纶唯我舌。
未曾停歇说真经，
惟愿含灵皆廓彻。
园林宿雨不胜清，
巖谷舂撞万杵鸣。
箇里豁开千圣眼，
不闲弓矢贺昇平。
闻说凌云寺里花，
飞空遶磴逐江斜。
有时锁得嫦娥镜，
镂出瑶台五色霞。
咫尺山河不易知，
无言莫谓即无思。
人间只见枝头茧，
不悟春蚕暗理丝。
论政已肩裴相国，
谈禅应笑老维摩。
道存休恨归来晚，
一语投机已是多。
百竿直节拂云霁，
千亩谁人羨渭溪。
燕雀谩教来唧噪，
虚心终待凤凰栖。
白鹭孤飞映碧峰，
皎如片雪落轻风。
徊翔意态虽容与，
心在清波寸鬛中。
别后时时想见之，
朅来吐语便能奇。
夕阳寒带殊山雨，
写出萧郎醉里诗。
晓过新桥启轿窗，
要看春水弄春光。
东风作意惊诗眼，
搅乱垂杨两岸黄。
闪电光中宾主分，
虚空背上立纲宗。
祖师活计只如此，
后代儿孙扫地空。
四十年来住此山，
入朝无补又东还。
倚阑莫怪多时立，
为爱孤云尽日闲。
摇摇画隼过寒汀，
为得新诗欲饯行。
饮散十洲回首处，
暝烟疏柳不胜情。
我昔初来见尔时，
秃稍挛叶病褵褷。
遮根护笋今成立，
好在清风十万枝。
万物权衡在有莘，
孰称社稷与君民。
君王亦有桐宫去，
寄语南巢莫怨人。
别酒厌厌一据鞍，
远林微迳雪迷漫。
伤心不似来时路，
柳摆东风絮作团。
雨滴梧桐秋夜长，
愁心和雨到昭阳。
泪痕不学君恩断，
拭却千行更万行。
风中林叶欣欣动，
竹外波光剡剡来。
日晚清樽催客醉，
夜深红烛待船回。
天外斜阳犹在树，
林间宿鸟已归巢。
黄昏莫把柴门掩，
恐有诗人带月敲。
天公靳惜是虚名，
怪我吟诗笔不停。
莫把文章觑天巧，
只将浑沌养馀龄。
小甔有米可续炊，
纸鸢竹马看儿嬉。
但得官清吏不横，
即是村中歌舞时。
今朝駃步忽来前，
报道除书下日边。
阃寄复归贤使者，
百城闻命想欣然。
五千馀卷在高台，
内史翻时腊屐来。
梦断池塘人不见，
年年春草绿成堆。
开试丹头采异方，
归来洗药井中香。
松花酒后黄精饭，
卧看青山到夕阳。
篮舆行尽万松冈，
得得来看古道场。
飞锡落花成佛去，
后人谁见紫金光。
不分羣儿敢跳梁，
向来走马饮长江。
兹楼不是为观美，
要向楼前受敌降。
下竺山前打一遭，
丁宁门子看溪桥。
恐惊绕磵梅花落，
莫遣行人语笑高。
古来名下岂虚为，
李白颠狂自称时。
唯恨世间无贺老，
谪仙长在没人知。
不识是真识有心，
识心徧处不求人。
江陵米满元无价，
师子全威画不成。
乐天引洛注池塘，
画舫飞桥映绿杨。
潩水隔城来不得，
不辞策杖看湖光。
衣染龙涎与麝脐，
裁云剪月作冰肌。
小瓶雪水无多子，
只篸横斜一两枝。
玉帐元戎过福州，
谁担此担向边头。
中宵敧枕难成寐，
底道侬无隔夜愁。
文殊千佛显真乘，
水月光中见定林。
昭瑞当时连集福，
咸池今日应奎参。
如云不厌苍梧远，
似鴈逢春又北飞。
唯有隐山溪上月，
年年相望两依依。
痛忆梅开易得残，
既残憔悴不堪看。
年年长被清香误，
争似闲栽竹数竿。
莫怨工人丑画身，
莫嫌明主遣和亲。
当时若不嫁胡虏，
祇是宫中一舞人。
日落乌将数子归，
风和雉挟两雌飞。
不如村舍安孤寂，
父子飘然两褐衣。
星星吟鬓已成翁，
万斛尘埃一笑空。
自是黄花留晚节，
肯将顦顇怨西风。
□□无情不可亲，
年年遣使浪填津。
武侯会有两篇表，
读罢令人泪满巾。
路转枫林积叶深，
秋塘涨水绿沉沉。
沙鸥却似曾相识，
独立莎汀伴醉吟。
金门夜醉紫霞觞，
乞得黄冠还故乡。
一似陈抟归华岳，
又如李泌过衡阳。
今日多愁后日悭，
晚田要见是秋残。
过犹不及天谁管，
世事终求恰好难。
兹山泉石压江西，
肩衲枯禅万众栖。
欲向南州理烟艇，
香炉先望紫云低。
江表人材独数公，
南朝台阁是家风。
景星但欲争先覩，
还许从容广座中。
昔年南国看黄葵，
云鬓金钗向后垂。
今日林容篱落下，
秋风寂寞两三枝。
日乌月兔两轮凤，
根在先天核取难。
月夜望中能采取，
天魂地魄结灵丹。
山头禅室挂僧衣，
窗外无人水鸟飞。
黄昏半在下山路，
却听泉声恋翠微。
春风扫尽庭前雪，
暖日催开枝上花。
物物头头皆漏泄，
莫教心地乱如麻。
石上泉华喷猛霜，
境奇因此闢禅坊。
使君环笏留何用，
枯木千馀满一堂。
浑道无情易别离，
袖痕看取泪燕脂。
阳关三叠何须唱，
正是征鞍欲去时。
一法有形该动植，
百川湍激竞朝宗。
昭琴不鼓云天淡，
想像毗耶老病翁。
异时茅屋东边树，
黄粟吹香趁水流。
旋买残枝供燕几，
为谁辜负故山秋。
北伐匈奴事可悲，
当时将相是其谁。
君臣束手平城里，
三十万兵能忍饥。
雨壁烟崖翠藓长，
龙泓冷浸斗牛光。
独怜有水清无底，
不洗花池粉腻香。
明神司过岂令冤，
暗室由来有祸门。
莫为无人欺一物，
他时须虑石能言。
渡南渡北两山遥，
隔岸行人手可招。
日暮海门烟雨黑，
一川舟檝趁归潮。
爱水仙成百计栽，
三年一笑渐能开。
金银岂是吾家物，
借我虚名付酒台。
惊鸿瞥过不容攀，
病眼淮边楚望寒。
独卧孤舟对杨柳，
春风终日在樯竿。
唱得新翻稳贴腔，
阿谁能得肯双双。
天宁寺里尊前月，
分擘清寒入小窗。
暗壁寒螀聚夜愁，
孤灯相忆话绸缪。
雁来不接西风字，
又见黄花老却秋。
壮时瞻仰近龙颜，
老尚簪缨侍从班。
恋阙敢辞筋力倦，
铭心刻骨更输丹。
画手尚难图我貌，
安车何可屈吾身。
惟馀争死同衾事，
千载称为孝友人。
蚤虿蜂虻罪一伦，
未如蚊子重堪嗔。
万枝黄落风如射，
犹自传呼欲噬人。
木叶辞柯霜气清，
虎头戴角出禅扃。
东西南北无人处，
急急归来话此情。
才懐故里馀清梦，
方说庐山得好诗。
何日与师传菊酒，
剧谈浩劫未分时。
那咤太子本来身，
卓卓无依不受尘。
云散水流天地静，
篱间黄菊正争春。
芒鞋竹杖踏晴沙，
云白山青老岁华。
太极一丸融造化，
赏心应不为荷花。
柏偃松𢼮势自分，
森梢古意出浮云。
如今眼暗画不得，
旧有三株持赠君。
罗刹盈庭夜色寒，
人家灯火半阑珊。
梦回跳出铁门限，
世上一重人鬼关。
殿庭松栢午阴浓，
地占神山绝境中。
瑞质有灵千古在，
金田疑是玉蟾宫。
席谦不见近弹棊，
毕曜仍传旧小诗。
玉局他年无限笑，
白杨今日几人悲。
金题玉躞灿星光，
御札纷纷杂紫黄。
宣索女官三十六，
就中谁是校书郎。
中年绝慾不复念，
今日肉食夫何难。
天公赋与本来薄，
一概扫空方少安。
梅花几种尽相闻，
老矣才欣见此君。
相与对花文字饮，
绝胜歌舞醉红裙。
栽种成阴动十年，
风流遗恨忆苏宣。
西园近有移园法，
大树根盘只俨然。
十年憔悴武陵溪，
鹤病深林玉在泥。
今日太行平似砥，
九霄初倚入云梯。
梦回似觉前身误，
蜕罢便寻芳草吟。
吟到夕阳人不恨，
满怀风露本无心。
押班供奉列官行，
沿袭诸司尽女郎。
殿直恩名才得赐，
销金方许制衣裳。
避世山中祇树亭，
绿阴遶舍忽青青。
抛书自笑爬沙手，
要挽天河洗甲兵。
西来十万路迢迢，
智鑑当轩影莫逃。
四海浪平龙睡稳，
九霄云浄鹤飞高。
宝公关鏁寻常事，
谂老家风气味长。
十载故人情外意，
一杯今日雨前香。
欲渡银潢上九霄，
回头云路正迢迢。
谁知畧彴由天造，
全胜间关履鹊桥。
绿琐银台烛焰红，
月痕斜过井梧东。
背人约住黄金钏，
轻札香罗护守宫。
太液春波浅荡舟，
花如血点水如油。
波臣莫织青丝网，
自有银轮翡翠钩。
石路崔嵬云上头，
北云南雪此鸿沟。
谁人题作踟蹰岭，
不到山心不当游。
人间渐少老书生，
真赝谁能别旧坑。
磨墨挥毫自奇怪，
可须一砚苦求精。
南楚迢迢通汉口，
西江淼淼去扬州。
春风已遣归心促，
纵复芳菲不可留。
密密绵绵满草堂，
不容红日下沧浪。
却因风扫沾泥土，
燕子啣来上画梁。
邻有山田价似轻，
拟求种秫效渊明。
相逢村叟问谁者，
歎息年来主屡更。
终日不离尘土间，
若为能见此身闲。
今朝暂共游僧语，
更恨趋时别旧山。
老木槎牙罨涧深，
翠蛟舞处一庭阴。
响泉不住流佳句，
想见坡仙笔外心。
烟波万里浮舟国，
云木华亭鹤唳乡。
欲驻野王船一饷，
数声风笛肯相将。
林间无事可装怀，
昼睡功劳酒一杯。
残梦不能全省记，
半随风雨过东街。
醉中不记别君时，
卧载征车南向驰。
惊觉尚疑君在侧，
满身眀月正相随。
木秃风摧正为才，
几将挤陷九渊来。
见君说着须酸鼻，
何必樽前更食梅。
自笑尘中游宦客，
长输林下坐禅僧。
水田百亩一区宅，
归老城南何日能。
七百甲子老禅和，
安贴家邦苦是他。
人问西来指庭柏，
却令天下动干戈。
玉妃初醉下瑶台，
紫雾深深拨不开。
却恐错穿桃杏径，
高烧银烛照归来。
平生作意轻羊舅，
岁晚何心佞羯奴。
为问荆齐是三窟，
此时容有宦情无。
侧卧横眠百不知，
轩窗寂寂雨丝丝。
岂无布袜青鞋兴，
过却梅天出未迟。
梨花雪白柳深青，
也似中原旧驿亭。
犹记往来寒食下，
客房无酒卧空瓶。
不为潮从海上生，
元来水浅浪波平。
屈曲盘旋船百转，
始知从古浙江名。
中峯云暗雨霏霏，
水涨花塘未得归。
心忆琼枝望不见，
几回虚湿薜萝衣。
羣玉山头住四年，
每闻笙鹤看诸仙。
何时得把浮丘袖，
白日将昇第九天。
克己功夫鲜矣能，
孔堂今继仲由登。
试从台上看台下，
狂圣中间隔几层。
舍南舍北种芙蓉，
及到秋来次第红。
自是诗人才思窘，
清风明月有何穷。
春光九十更三旬，
暗准三旬赚杀人。
未到晓钟君莫喜，
暮钟声里已无春。
应时寒蘂拆秋含，
晃耀良金色可参。
似遇道人殷七七，
故开佳节日三三。
青海长云暗雪山，
孤城遥望玉门关。
黄沙百战穿金甲，
不破楼兰终不还。
高烧烛照御黄衣，
疑是沈香夜宴归。
固是不教花睡着，
只愁惊起露蝉飞。
两年再踏铅山路，
今日初尝石井泉。
碧玉巖边论汤餠，
全胜五鼎击肥鲜。
永夜寥寥憩上清，
下听万壑度松声。
星辰顿觉去人近，
风雨何曾败月明。
故园东望路漫漫，
双袖龙锺泪不干。
马上相逢无纸笔，
凭君传语报平安。
蹇馿夜入定山寺，
古屋贮月松风清。
止闻挂塔一铃语，
不见撞钟千指迎。
小园香雾晓蒙笼，
醉守狂词未必工。
鲁叟录诗应有取，
曲收彤管邶鄘风。
千首诗轻万户侯，
富如猗顿亦何求。
六义中间有至乐，
不须苦作楚人骚。
一塔数椽崖半腰，
工夫草草意翛翛。
青山虽老犹儿态，
邂逅吾人喜饮醪。
寻花不问春深浅，
纵是残红也入诗。
每箇树边行一匝，
谁家园里最多时。
寂寂阴溪水漱苔，
尘中将得苦吟来。
东峰道士如相问，
县令而今不姓梅。
别酒离亭十里强，
半醒半醉引愁长。
无端寂寂春山路，
雪打溪梅狼籍香。
穿篱两竹是龙孙，
风叶萧萧便有闻。
却到葛陂心未已，
更将甘雨洒川原。
日暮江边一小儒，
空怜未有白髭须。
马融已贵诸生老，
犹自容窥绛帐无。
野人喜我偶闲游，
取酒匆匆劝小留。
舍后携篮挑菜甲，
门前唤担买梨头。
纶闱放逐知何道，
桂苑风流且暂归。
莫问升迁桥上客，
身谋疎拙旧心违。
为问西来何处船，
风餐霜宿更安眠。
残灯一点明于月，
只傍前洲白鹭边。
秋风昨夜落前林，
放出千巖秀色深。
欲结草庐归未得，
倚栏空负季鹰心。
野庙荒芜倒掩扉，
寂寥香火客来稀。
年年归燕相看觑，
空滴春泥损画衣。
傍水秋千柳影遮，
衔泥双燕入谁家。
空山雨过晚风急，
吹落墙阴红杏花。
射杀南山老大虫，
行人从此路头通。
年来猎犬浑无用，
卧对千峰与万峰。
执鼠无功元不劾，
一箪鱼饭以时来。
看君终日常安卧，
何事纷纷去又回。
绣周张，绣周张，
楼台帘幙絮高扬。
谁赋珠宫幷内阙，
怀王去后去沉湘。
有无语默谩徒劳，
居士何曾动一毫。
世祖功成三十六，
云台争似钓台高。
花落残缸睡味酣，
九霄谁正梦传柑。
百千灯满虚空界，
半夜回光独闭庵。
春山岁晚成良集，
不但杯中酒圣贤。
一局棋声转歌扇，
醉和归梦入梅边。
忠贤赴国方忧北，
奸党全身却落南。
祸福难从当世问，
是非时有老农谈。
秋林落叶已斑斑，
秋日当庭尚掩关。
扫榻昼眠听鸟语，
可怜身世此时閒。
春山如染费人诗，
骤马新堤拂柳丝。
杜宇一声春欲暮，
海棠睡去未曾知。
日日思归饱蕨薇，
春来荠美忽忘归。
传夸真欲嫌荼苦，
自笑何时得瓠肥。
蜀道天收碧落锺，
六丁移路凿蚕丛。
飞山夜挟风雷没，
愁杀江南鬼五通。
簷外秋清绣绮窗，
菊烟月露冷浮香。
寒更二十五声点，
相应愁情尔许长。
五公雄笔厕其间，
媿似丘陵拟泰山。
岂意来嘲饭颗句，
忙中唯此是偷闲。
十载潜心学有方，
韬藏曾不露锋铓。
前途万里能脂辖，
此志伤君死未忘。
雷奔电激夜溟溟，
虎啸能吟魄鬼惊。
用即不勤功即进，
圣胎涵养道芽生。
江上分飞已隔年，
春风初转月初圆。
今宵相望长淮北，
只有星河共一天。
漫说曹瞒七十馀，
老佗疑冢更模糊。
不知禹葬会稽处，
也有累累如许无。
我是来仙阁上仙，
天教飞鹤过山颠。
松篁为我生清韵，
一似薫风初入絃。
台高山远淡如无，
愁极覊人念索居。
一任东风吹鬓髪，
潇潇蓬葆不禁梳。
晓入江村觅钓翁，
钓翁沈醉酒缸空。
夜来风起闲花落，
狼借柴门鸟径中。
登云胜概脱风埃，
顿费诗仙赋咏才。
忆得年时共轰饮，
罗衣曾暗裛香煤。
栗里幽深自结庐，
东篱采菊足清娱。
偶然触目南山好，
相对沈吟一语无。
相家小有四明山，
更葺桃源渺莽间。
四面楼台相映发，
一川烟水自弯环。
空山寂寂朋游少，
为爱风姿手自栽。
九十日秋犹暖热，
一枝谢又一枝开。
长作丝纶短短牵，
一池汉水尽南天。
谁知有客量江面，
不是渔郎两板船。
磊落堆盘亦快哉，
无人能寄一枝来。
平生不识凉州酒，
汉水遥怜似泼醅。
孙吴纪德旧刊碑，
草没蟠螭与伏龟。
惆怅岗头三段石，
至今犹似鼎分时。
飘风骤雨饷时间，
堕蕊飞花满地殷。
自是羣芳将结实，
非关风雨故摧残。
野色秋光共泬寥，
水村篱落晚烟交。
拄笻回就下山路，
行看斜阳隐树梢。
小楼灯火夜青荧，
风撼梧桐客梦惊。
谁家更理琴乌曲，
误听壁间丝竹声。
早于桃李晚于梅，
冰雪肌肤姑射来。
明月寒霜中夜静，
素娥青女共徘徊。
风云吹絮柳飞花，
睡起钩帘日半斜。
四海随人双燕子，
相逢处处作生涯。
近看三峰失一峰，
其馀都与昨来同。
多情横翠亭前玉，
伴我同行两日中。
摧残枯木倚寒林，
几度逢春不变心。
樵客见之犹不采，
郢人何事苦搜寻。
榴枝婀娜榴实繁，
榴膜轻明榴子鲜。
可羨瑶池碧桃树，
碧桃红颊一千年。
淮王西舍固非夫，
柳恽偏州未是都。
直到春秋诸列国，
拥旄才子也应无。
闻道君家琥珀霞，
杭州那更说梨花。
樱桃颗颗堪持比，
换取一尊来水涯。
喜登群玉访幽奇，
步步琼瑶力不疲。
拂拭棠阴留石刻，
天然仙境岂人为。
不是生情薄桃李，
广陵一株名最高。
俱飞蛱蝶莫猜忌，
端为蜻蜓避伯劳。
冰融雪化一须臾，
清脆圆松压塞酥。
我有牢愁三万斛，
问君消得几分无。
一琴一鹤一扁舟，
南北东西更九州。
一曲湖山真得计，
半生交结尽清流。
恼我繁华满眼时，
燕子初来雁初归。
浮名自绊此身尔，
数日晴色花欲飞。
阿娇宠极爱还衰，
何用黄金买赋为。
复水欲收宁复得，
此情惟有谪仙知。
弦管声凝发唱高，
几人心地暗伤刀。
思量更有何堪比，
王母新开一树桃。
城外招提竹隠门，
更无一点利名尘。
蒲团纸帐松窗下，
却有安禅藏卷人。
无宦无名拘逸兴，
有歌有酒任他乡。
看看万里休征戍，
莫向新词寄断肠。
长鱼腹腴羊臂臑，
馋想久矣无秋毫。
今朝林下煨苦笋，
更觉此君风味高。
蛾眉流落碧流中，
走马来时事已空。
此日不能留妲己，
他年谁敢忆高公。
孟郊有句散愁端，
墨妙犹能待我看。
试问新秋能几日，
栏干一叶已吹寒。
紫殿西头月欲斜，
曾草临淮上相麻。
润笔已曾经奏谢，
更飞章句问张华。
镇星合得配中央，
偃水能交色变黄。
不此凡金银与铁，
成时全是赖阴阳。
琵琶项上带销金，
又看须长六足明。
若是黑青全没用，
腿长肉厚满场赢。
车马喧阗桃李村，
谁人复识老梅尊。
时中只有梅亭姪，
来访西湖处士孙。
雨妬游人故作难，
禁持闲了下湖船。
城中岂识农耕好，
却恨悭晴放纸鸢。
英雄并世不相容，
割据山川计亦穷。
沟水已东全入汉，
淮阴谁复议元功。
修仪承宠住龙池，
扫地焚香日午时。
等候大家来院里，
看教鹦鹉念新诗。
佣赁难堪一身老，
皤皤力役在青春。
林园手种唯吾事，
桃李成阴归别人。
常得奚官剪拂齐，
也思骧首一长嘶。
好随便面章台去，
柳色如烟路不泥。
谁人把我狂诗句，
写向添苏绣户中。
闲暇若将红袖拂，
还应胜得碧纱笼。
此生生在此生先，
何事从玄不复玄。
已在淮南鸡犬后，
而今便到玉皇前。
孤峰秀拔翠嶤岧，
峰顶虚无是紫霄。
从此上宾朝帝所，
直须穏跨玉龙腰。
半窣香波护曲栏，
缬花红映玉钩闲。
晓来几阵轻风过，
时见溪南罨画山。
凤凰何处不归来，
衰草斜阳只废台。
欲唤谪仙歌一曲，
长安今日更堪哀。
满林烟树已纷纷，
溪上猿声不共闻。
唯有青山半庭月，
夜深应与故人分。
重席先生间世才，
相逢青眼必须开。
手遮红日汗如雨，
不是雪中乘兴来。
步步相携不觉难，
九层云外倚阑干。
忽然笑语半天上，
无限游人举眼看。
鬓丝冉冉负年华，
客梦无时不在家。
吟得新诗三百首，
却惭篱下见黄花。
梦里霜鸿叫绝天，
䰒松睡眼起来看。
殷勤甓社湖中客，
送我南归到惠山。
舶台丹荔新秋熟，
风味如人自不同。
名字未安真缺典，
从今呼作马家红。
庞老多年不入州，
一竿危坐石溪头。
山中饱食鱼羹饭，
不博人间万户侯。
无数飞花舞晓风，
天开二十五圆通。
要知门户从何入，
问取溪边石耳峰。
木鱼光里两蒲团，
意气与我平生欢。
尽底告君君不会，
空得癡人寻笔端。
丝纶阁下文书静，
钟鼓楼中刻漏长。
独坐黄昏谁是伴，
紫薇花对紫微郎。
在欲行禅知见力，
活计千般全不识。
十波罗蜜镇长存，
庞公老汉通消息。
本自深山卧白云，
偶然来此寄闲身。
莫来问我禅兼道，
我是吃饭屙屎人。
梦破幽窗午漏长，
岁寒心事只寻常。
一声谷鸟穿林出，
数点梅花满院香。
鸣鞭走送徒纷然，
开尝政足甜中边。
甘辛未省有如许，
气压烂柯山下泉。
三载藤江守药炉，
身轻那复羡飞凫。
琼山万里乘风便，
始觉惊涛异坦途。
脱得南方馿马群，
相逢无法可呈君。
看侬百衲袈裟上，
半是吴云半楚云。
芦荻中间一港深，
蒌蒿如柱不成簪。
正愁半日无村落，
远有人家在树林。
春阴漠漠护轻寒，
春昼无聊午梦閒。
幽鸟不知人意改，
衔花飞傍小阑干。
圣主中扃日湛然，
白珩不重只尊贤。
更于老氏求三宝，
慈俭每为天下先。
峰顶侵云法象寒，
远游虚唱肃天官。
松吟泉漱人仙去，
犹想箫声落旧坛。
梨花白白柳条青，
闭阁焚香奈雨声。
闻道清明明日是，
江南风土只宜晴。
日日抄书懒出门，
小窗弄笔到黄昏。
丫头婢子忙匀粉，
不管先生砚水浑。
鼓士扬桴警五更，
爨清檠冷旋吹生。
深衣乡彦都君子，
摩厉三秋衒此行。
百花深处小危楼，
千步苍苔到叶舟。
一夜楚江寒食雨，
离人白尽未归头。
林昏月落淮南夜，
还忆江清水见沙。
冰雪为魂玉在侧，
了知不是梦梨花。
绝壑秖怜白羽傲，
穷溪唯觉锦鳞癡。
更深尚有通樵处，
或是秦人未可知。
并堤松柏与云齐，
月夜青山一望低。
山鸟不惊人迹绝，
步随流水到前溪。
醉来不入少年场，
只欲问涂何有乡。
耽酒玉川贫彻骨，
空将鼻观到糟床。
地高天近怯凭栏，
下视浮云咫尺间。
只怪轻雷起巖际，
不知飞雨过前山。
春色桥边万缕金，
娉娉袅袅弄晴阴。
笼烟罩月多情处，
又见丝条染绿深。
云形水意拥通身，
德用不孤道正亲。
年少风流犹一段，
花棚铺锦蝶飞频。
双剑峰前古寺基，
天尊元是一牟尼。
时难只得同香火，
莫听闲人说是非。
长恨章华亦陋夫，
周秦仅可胜登徒。
谁知南楚仍穷巷，
骨像何妨自应图。
电眼观山老更真，
能分天造一层层。
直须擘华尊瀛手，
始解铺张入剡藤。
近来能辟千年谷，
归去非思一筯鲈。
聊示维摩隠几相，
要教狮子致文殊。
为读忠臣孝子碑，
欲行回首重依依。
纷纷车马门前过，
知有几人琴鹤归。
何日刀头水石间，
婆娑犹得一官闲。
杖藜早晚寻幽处，
望断秋空不见山。
佣贩人人有阖庐，
借居如我绝无娱。
书无厚禄庸何歎，
頼尔诗能数起予。
卓僊在时养琼芝，
深根固蒂活人命。
憧憧来问此何草，
但告渠是唐婆镜。
蝉眼龟形脚似蛛，
未曾正面向人趋。
如今饤在盘筵上，
得似江湖乱走无。
佛言法界惟心造，
仙说还丹要想成。
到得冰壶秋月处，
轻轻拈出是功名。
静看青山簇髻鬟，
动观碧水漱潺湲。
若教此景来酆鄗，
争夺应成触与蛮。
午睡帘栊春日长，
半消金鸭水沉香。
隔窗花影时来去，
疑有东邻觇宋郎。
江上闲冲细雨行，
满衣风洒绿荷声。
金骝掉尾横鞭望，
犹指庐陵半日程。
姜盖潘同看木犀，
故交零落竟何之。
如何花满西林树，
犹有无怀可寄诗。
扬子江中方铸镜，
未央宫裹更飞符。
菱花欲共朱灵合，
驱尽神奸又得无。
小园清晓岸纶巾，
物态年光日日新。
绿叶自生黄自落，
不应秋至始愁人。
翩翩拍舞下瑶阶，
知是东君间谍来。
深入粉香人不见，
花心摇落却飞回。
山遮水隔重重堠，
雨练风柔处处花。
一病半年能不死，
又将此恨醉天涯。
樊笼寄食老低摧，
组丽深藏肯自媒。
天日清明聊一吐，
儿童初见互惊猜。
手翻河汉出天关，
雪漱霜飞照眼寒。
且向亭前供玩好，
却来笔底作波澜。
旧来边塞自多尘，
瘦草寒花强作春。
见说连年更悽怆，
乱萤随趁鬼迷人。
陆羽甘泉冷似冰，
松江因向令贤明。
要须更取中桥水，
欲看三君子鬭清。
十二峰前富贵家，
乱离不复旧繁华。
亭台寂寂无人到，
流水东风自落花。
十年辛苦戍边城，
朔漠漫漫万里平。
厌听胡儿吹晓角，
声声都是断肠声。
张侯无居寄岸上，
志和有意学浮家。
我今乘舟任来去，
便应随处为生涯。
身驱汉马踏胡霜，
每叹劳生祗自伤。
气候愈寒人愈北，
不如征鴈解随阳。
云袂飘摇翠佩环，
仙姿绰约紫霞冠。
虽然谪在西风里，
合作人间小牡丹。
吴王池馆遍重城，
闲草幽花不记名。
青盖一归无觅处，
只留双桧待昇平。
乌云屯了白云屯，
云歛稜层四面分。
平实崄巇都坐断，
且无花雨落纷纷。
觉即了，不施功，
遶旋三匝叩卢公。
虽留一宿非他得，
自己灵光本廓通。
因韩为赵两游秦，
十月冰霜渡孟津。
纵使鸡鸣遇关吏，
不知馀也是何人。
恰恰清明昨夜过，
海棠幽独占春多。
杜陵不是无心赋，
才薄难工奈若何。
一见襟怀便豁然，
交情输写意忘年。
倾囊经训璠璵富，
与我从头细细传。
粉落椒飞知几春，
风吹雨洒旋成尘。
莫言一片危基在，
犹过无穷来往人。
六铢衣帔是神仙，
劫劫曾修不偶然。
大道目前人岂会，
九天常有万千千。
永巷斜廊閙戟闱，
帕黄寂寞护龙墀。
深宫不与閒人到，
只许珍禽自在飞。
宫娥随驾蜀山回，
春日还从内苑来。
闻道上皇忧寝食，
御前休报海棠开。
避妬含羞作态迟，
等閒虚度上春时。
东风已到垂杨树，
倚頼清香欲告谁。
先生名利比尘灰，
绿竹青松手自栽。
拟把一竿盘石上，
幅巾闲过峡山来。
压沙寺后千株雪，
长乐坊前十里香。
寄语春风莫吹尽，
夜深留与雪争光。
两公得我色敷腴，
藜杖相将入画图。
我已梦中都识路，
秋风举袂不踟蹰。
甘心七十且酣歌，
自算平生幸已多。
不似香山白居士，
晚将心地着禅魔。
淡黄初弄正纤柔，
便向东风舞不休。
犹记西湖相识旧，
只今缕缕是春愁。
荷花十丈出尘埃，
鸥鸟双飞近酒杯。
雨霁黄云收拾尽，
青山还会逐人来。
薄莫维舟古岸边，
浓云泼墨暗江天。
道林岳麓知何处，
雨打篷窗夜不眠。
夜掇香窠沐露华，
昼移翠斛馥窗纱。
将身挨起帘帷着，
生怕帘帷挨着花。
世乱英雄百战馀，
孔明方此乐耕锄。
蜀王不自垂三顾，
争得先生出旧庐。
旧草堂东水竹西，
年年只与落花期。
长亭今夜声连晓，
愁似经年病拾遗。
世事从来半局棋，
夜眠还有不应时。
峙巖桥畔船辞柁，
冷水观边花发枝。
岸落残红锦雉飞，
渡江船上夕阳微。
一枝犹负平生意，
归去何曾胜不归。
几番舒卷济羣迷，
马祖陞堂百丈知。
由是那时通一线，
而今收放莫令迟。
六尚皆分典御行，
司珍尤重膳羞良。
小金盒子黄封贴，
细字臣民预品尝。
菜耳杯盘冷似水，
开元天下煖如春。
唐人不识调羹手，
把作姚崇伴食人。
数载蹉跎罢搢绅，
五湖乘兴转迷津。
如今野客无家第，
醉处寻常是主人。
蒙蒙堤畔柳含烟，
疑是阳和二月天。
醉里不知时节改，
漫随儿女打秋千。
如今无缝古稜层，
透石穿云度有生。
普纳众缘无住着，
状如一室百千灯。
兰芷春风满地香，
谪仙曾卧白云乡。
山间精爽今犹在，
落月时时见屋梁。
剡中盛事自南朝，
太守诗人趣亦高。
我岂匏瓜常系此，
酒舡搥鼓兴犹豪。
壮士狂歌击唾壶，
追风老骥望长驱。
山川形势端如此，
当日宁无一伯符。
百和初薰越布衣，
一年春尽送春诗。
满庭芳草坐成恨，
贫过长安樱笋时。
故旧书来访死生，
时闻剥啄叩柴荆。
自嗟不及东家老，
至死无人识姓名。
身居一室尚凝尘，
天下如何扫得清。
须信修齐可平治，
绝怜志大竟无成。
月明弄影雪巅癯，
只似胡僧不似吾。
忽予牙绯称羽客，
道官儒黻释头颅。
壶里清冰冰里人，
箇边无地可留尘。
何时去弄池中月，
照我星星白发新。
暖日巖花上翠藤，
半巖松桂耸亭亭。
南来到处无山似，
唤作东川小锦屏。
匹马西征岁月多，
苍头引鹤共婆娑。
传闻虚伫如清献，
益漕归来径上坡。
萧萧五曲片茆茨，
环合群峰共护持。
天下七情谁中节，
武夷山石百王师。
俊哉一跃透重渊，
霹雳追之去不还。
却笑龙门烧尾者，
依前点额在波澜。
门冷如冰尽不妨，
由来富贵属苍苍。
谁能却学癡儿女，
深夜潜烧祭灶香。
剪水纷纷扑面来，
须臾洒满旧琼台。
今年不用笺丹极，
闻说金穰百室开。
初心聊欲以文鸣，
开国何曾梦管城。
借不中书非所歉，
秋毫元重泰山轻。
送君祇数梅花节，
开到岭梅君不回。
折得花来有重出，
妾惟孤影媿粧台。
金飇猎猎受降旌，
虎帐累累细柳营。
坐屈遐荒三百万，
何须掠地与屠城。
殷勤寄语张夫子，
休爱三山胜处游。
闻说诏书催入觐，
便须飞步上鼇头。
江梅开过尚馀香，
半面残粧对夕阳。
野草凡花正无赖，
竞将地紫占春光。
心期极乐三千界，
世事怀安二十年。
顾我未能从学道，
祇将寂寞当幽禅。
郑广有诗上众官，
文武看来总一般。
众官做官却做贼，
郑广做贼却做官。
□□□□岁农登，
边将无功吏不能。
四十二年那忍说，
西风吹泪过昭陵。
信马闲过忆所亲，
秋山行尽路无尘。
主人莫惜松阴醉，
还有千钱沽酒人。
子欲济民非为己，
我贪修道不忧贫。
直须勉强方成业，
只恐因循易老人。
寇迫兵单路已穷，
河冰偶合片言中。
但令有道蒙天助，
阻水犹图背水功。
芒屩支藤上翠微，
长松影里叩柴扉。
石坛丹灶苍苔冷，
天阔风高鹤不归。
海上独归惭不及，
邑中遗爱定无双。
兰桡起唱逐流去，
却恨山溪通外江。
妆点铜瓶分外春，
惜花尤见主翁仁。
自怜白发衰如许，
空对花前忆故人。
爝火初经一线开，
宝盘终日自萦回。
也知物理关人事，
历尽崎岖心始灰。
槎星烂照玉堂明，
楼雪晴融白帝城。
鸥狎不知菱荡转，
漫随瀼水泛春声。
渭上昼昏吹战尘，
横戈慷慨欲忘身。
东归却作渔村老，
自误青春不怨人。
白衣苍狗无情物，
翻手悲欢变古今。
输与道人长快活，
看渠起灭不关心。
赤帝乘龙驾火车，
晴空烧断暮天霞。
流金烁石休相酷，
少皞看看催戍瓜。
草蚊声歇树鸣螀，
碧汉无人夜气凉。
起向翠炉更宿炭，
一丝沉水有残香。
去意已轻千里陌，
深杯难醉九回肠。
灞陵叶落秋风里，
忍对霜天数雁行。
弱毫寸纸有馀地，
如见天闲八尺龙。
坐想时危真致此，
两军旗鼓噪西风。
矮屋过如斗样宽，
闭门浑不受春寒。
海棠睡去梨花瘦，
次第东风到牡丹。
乌程霜稻袭人香，
酿作春风霅水光。
时复中之徐邈圣，
无多酌我次公狂。
伊予头脑不相似，
鼻孔由来只一般。
冷地自家亲摸着，
老君元戴楮皮冠。
白云迷谷雪铺阶，
老倒清凉眼着沙。
若问普通年远事，
三千里外摘杨花。
寂寂星坛长绿苔，
井边橘老又重栽。
城头依旧东楼在，
未见当时鹤再来。
阿姨天上舞霓裳，
姊妹庭前剪雪霜。
要与牡丹为近侍，
铅华不待学梅妆。
物性从来各一家，
谁贪寒瘦厌妍华。
菊花自择风霜国，
不是春光外菊花。
草着愁烟似不春，
晚莺哀怨问行人。
须知一种埋香骨，
犹胜昭君作虏尘。
龛中破衲自持行，
树下禅牀坐一生。
来往白云知岁久，
满山猨鸟会经声。
碧眼银须粉扑衣，
又随雪柳趁灯辉。
怕寒还恋南华梦，
凝伫钗头未肯飞。
白发伤春又一年，
閒将心事卜金钱。
梨花瘦尽东风软，
商略平生到杜鹃。
荔子生红无奈远，
陈家晒白到犹难。
虽无驿骑红尘起，
尚得佳人一笑欢。
旧馆彤云谁解赋，
朱光绿润感遗芳。
词人自古伤流落，
安得移根贡玉堂。
忆昔君王初选时，
侍儿邀宠学蛾眉。
而今弃置同衰草，
不及章台杨柳枝。
池塘雨涨暑风微，
弄水红粧出水迟。
五日便当分六月，
韶村道上见开时。
马上鸡声黄叶村，
拥衾人卧闭柴门。
征裘尘土休烦洗，
留取灯前看涴痕。
三峡江流七月平，
全家东下叶舟轻。
阳台得得收云雨，
放尽峯峦照眼明。
新莺求友出林飞，
谷谷催耕着处啼。
野渡无人芳草碧，
前山欲雨暮云低。
杨花剩得晴方好，
榆荚其如世上贫。
花向喜中看更好，
分明春色解欺人。
清卧荒村绝点尘，
疏钟敲月梦中闻。
山僧早起知何事，
当户烧香礼白云。
又看历日改新元，
卦气匆匆过二年。
老境尤于光景惜，
斜阳时候每茫然。
脱身已晓南柯梦，
始觉人间万事空。
吹起还乡无孔笛，
夕阳斜照碧云红。
水畔山前蹭蹬身，
三年鱼鸟许为邻。
临当解组槐阴下，
更看酴醾一夜春。
自怜薄宦走红尘，
相见山灵厌俗氛。
咫尺岘山无计到，
祇应飞雨是移文。
蒲芽荇带遶清池，
锦缆牵船水拍堤。
好是淡烟疏雨里，
远峰青处子规啼。
天边箭筈一门通，
香隔云萝几万重。
好借巖风为披拂，
移文有语笑尘容。
阴阴垂柳乱蝉嘶，
柳外娇鶑自在啼。
心事太平山色好，
开轩坐到日沈西。
分付厨人苦见嫌，
十脐元有九脐尖。
要知其中未必有，
输与蛤蜊如蜜甜。
轻暑着人疑酒困，
卖花声转卖樱桃。
湖光静漾半帘影，
燕子日长风絮高。
沉沉雨过宫槐绿，
寂寂春残辇路香。
细想人间无此景，
夜来魂梦到昭阳。
种茶巖接红霞坞，
灌稻泉生白石根。
皤腹老翁眉似雪，
海棠花下戏儿孙。
明珠在掌犹遗坠，
辉玉囊中不失时。
幸有观音玉环手，
何劳更诵梦熊诗。
邉城土俗自随宜，
物色人情浩不齐。
略有江乡相似处，
午烟林下一声鸡。
一抹新霜雁背寒，
满庭疎雨客衣单。
苦心莫负韦编绝，
岁晚归来语夜阑。
当年婺女三人别，
今日姑溪一席同。
老去光阴能有几，
相逢莫放酒杯空。
晚日微明弄雨馀，
竹阴桐影共萧疏。
旋移小榻中庭坐，
读尽扶桑太帝书。
漠漠烟村一古城，
郊坛离殿草茅生。
青山不解知兴替，
销黯开颜为雨晴。
杜宇声声盖自嗟，
春残何事更天涯。
不归则是归还是，
伊是无家或有家。
天上人间事不同，
相思何日却相逢。
芙蓉城在蓬莱外，
海阔波深千万重。
衲僧须沥髑髅干，
透出威音世外看。
岁月不能迁变处，
箇人肯共你同盘。
骅骝历块误颠蹶，
卞子抱璞空归来。
天下何会识琬琰，
市人空复尚驽骀。
行多有病住无粮，
万里还乡未到乡。
蓬鬓哀吟古城下，
不堪秋气入金疮。
乐天种竹自成园，
我亦墙阴数百竿。
不共伊家斗多少，
也能不畏雪霜寒。
猎猎并闾起暮寒，
秋声隠隠落秋湍。
偶然石上闻天籁，
横膝焦梧不足弹。
锦衣戍卒竖霜矛，
弹压盐丁过岭头。
三月闻韶堪歎息，
南中还是一年忧。
富贵浮云毕竟空，
大都仁义最无穷。
一千八百周时国，
谁及颜回陋巷中。
饷厚东阳一万畨，
从今难放笔头閒。
新诗正与花牋似，
文彩纵横咳唾间。
人去岷峨水自流，
豫章三字竟沈浮。
怀人好上层楼看，
木落山寒不肯秋。
剪取红云剩写诗，
年年高会趂花时。
水精楼阁分明见，
只欠霞浆别着旗。
太白尝嗟蜀道囏，
少陵欲铲剑门山。
何如推起蓬窗看，
万里江天碧鸟还。
年去年来来去忙，
暂偷闲卧老僧床。
惊回一觉游仙梦，
又逐流莺过短墙。
柳絮漫空雪样轻，
梨花风起近清明。
山南山北游人閙，
屋后屋前春鸟鸣。
陇麦渐渐满意青，
只忧春旱起蟊螟。
当年人诵祷而雨，
合向兹山试乞灵。
身属中军少得归，
木兰花尽失春期。
偷随柳絮到城外，
行过水西闻子规。
悉达今朝出母胎，
无端满目是尘埃。
山僧倾倒西湖水，
索性从头洗一回。
舟去舟来阅古今，
梦中忧乐累人深。
凭将一匊松江水，
未洗尘缨且洗心。
已彊诗仙一夜留，
任教侵早放船休。
恨身不似梅花片，
飞入寒篷伴远游。
薄阴疏雨湿春容，
两岸增添绿与红。
短棹悠悠了无事，
却怜云水旧怱怱。
上谷何曾解有情，
有情人自惜君行。
证因池上今生愿，
的的他生作化生。
毕君甕下几成缚，
屈子江边又独醒。
頼有东阳贤府主，
不嫌驰骑送寒厅。
絃歌密意寄南风，
岂易形容长养功。
地厚天高何以报，
祝尧惟有寿无穷。
红莲携赠碧莲堂，
一本双葩颇异常。
珍重承天胁尊者，
闻风晨夕是清香。
扬雄新着草元书，
却笑相如赋子虚。
借使曲终方奏雅，
比君符命复何如。
每忆中林访惠持，
今来正遇早春时。
自从休去无心事，
唯向高僧说便知。
翠幄迎霜半染红，
高林风过杂笙钟。
澄光万顷天无滓，
留与羲和驾六龙。
掉鞅词场缺寸长，
端如策蹇趁蜚黄。
弥明小贷凌侯喜，
太白犹堪客紫阳。
廷争废嫡见操持，
故仗刚强托爱儿。
三召归来竟无语，
此时何不更期期。
学射春山万岁湖，
牙门列骑卷平芜。
如今黄土原边梦，
犹识呼鹰嗾犬图。
陶令先几归去来，
云何谢令要人催。
子规误认陶为谢，
莫怪区区劝又催。
龙子辛勤莳纸田，
少年笔势已翩翩。
欲知圣处真消息，
不是原夫一两联。
此生只合老渔樵，
扶病谁令趁早朝。
开卷未终三太息，
羁魂零落恐难招。
何物苍头不自量，
踏梅踏月上山堂。
月明幸是无痕迹，
可惜琼瑶一径香。
碪杵声中去日遒，
小轩风露一帘秋。
人间走遍心如石，
分付寒螀替说愁。
篱根玉瘦两三枝，
为绕吟香夜不归。
安得密林千亩月，
仰眠吹笛看花飞。
竹暗横窗日已曛，
我方酣寝学羊欣。
银钩铁画应无限，
乞取先生一练裙。
萧爽花中旧隠沦，
名齐宿莽着骚经。
残英只傍枝头老，
收拾芳鲜饱独醒。
枝筇挂起一旬彊，
剪剪春寒到柳塘。
白发不公欺老我，
偏于闲处引风霜。
湧金门外断红尘，
衣锦城边着白苹。
不到西湖看山色，
定应未可作诗人。
九重深浅人不知，
金殿玉楼倚朝日。
一夜城中新雨晴，
御沟流得宫花出。
步出山门日已西，
昏鸦寒并隔巢枝。
更寻陈迹穿阴洞，
藓壁关真屈径奇。
簿书丛里匆匆过，
小白长红总自芳。
独到远村浑不恶，
绿阴深处野花香。
堂成初见画簷新，
碧瓦翬飞上䌽云。
三尺宝台蒙锦帕，
白狻猊顶翠氤氲。
春已多时花渐繁，
劝梅未用点苔斑。
隔尘自有元规扇，
要见风流庆历间。
漫漫东风百草长，
夭桃如笑柳如妆。
惟凭酒作青春敌，
收拾风光入醉乡。
龙济兴云雨徧施，
圣凡不落与谁齐。
能持地藏无空印，
具足圆方始不疑。
数峯遥指峡中山，
渐喜岷峨气象还。
万里虎头华发将，
只求生入玉门关。
王母庭前亲见栽，
张骞偷得下天来。
谁家巧妇残针线，
一撮生红熨不开。
亭下长江走浪花，
朝宗东委去无涯。
何时银汉风涛稳，
待泛仙人八月槎。
滞水生苔没马蹄，
涨沙隠约见金隄。
禹功寖久人无继，
未信东流不复西。
官曹有底着迂疎，
祇合江湖老钓徒。
萍梗可能忘在莒，
莼鲈祇有梦归吴。
截断程途蓦直来，
乾坤洞彻此门开。
左边拍兮右边吹，
倒翻关捩起风雷。
晓来雨过地无尘，
绿暗红疏烂熳春。
拄杖花开人不会，
等闲昧却本来身。
独倚危楼一望长，
恼人情处是斜阳。
神州更在斜阳外，
纵使无情也断肠。
祈连天幸时难再，
槐里侯封命已奇。
文景馀波涓滴尽，
延居数出欲何资。
土宿颔下长髭须，
浄饭宫中生悉达。
西天此土绝知音，
千古万古阿剌剌。
渠水暗流春冻解，
风吹日炙不成凝。
凤池冷暖君谙在，
二月因何更有冰。
野荼䕷发雪堆墙，
草牡丹开月照梁。
世眼都随人毁誉，
不知底处是真香。
千载风流贺秘书，
也知今有此人无。
吾家父子真相似，
不愧朝廷乞鑑湖。
采女平明受事回，
暗交丹契锦囊开。
欲书密诏防人见，
佯喝青虬使莫来。
一只初来报早秋，
又添一只说新愁。
两蝉对语双垂柳，
知鬭先休鬭后休。
绵州附子汉州薑，
最好沉黎出麝香。
鲁子师僧才一嗅，
鼻头裂破眼睛黄。
一树梧桐烂熳开，
紫沉黄玉是花材。
谁教着在朝阳地，
勾引丹山老凤来。
云作巖扉风自关，
清阴半壑树中间。
傍厢更着茅亭好，
放入西南一面山。
暂拂尘襟思倍清，
竹风山色乱泉声。
安民功浅君恩重，
又策羸蹄向古城。
红梅雪里与蓑衣，
莫遣寒侵鹤膝枝。
老子此中殊不浅，
尚堪何逊作同时。
菰叶离披藕叶欹，
精神得似未秋时。
西风坐断群芳路，
不属黄花更属谁。
林深谷窈路诘曲，
惨澹西山横远青。
想得天寒来独倚，
空云髣髴下湘灵。
商岭东西路不分，
两间茅屋一溪云。
师年耳聩知师意，
人是人非不欲闻。
离人无语月无声，
明月有光人有情。
别后相思人似月，
云间水上到层城。
几年不到合江园，
说着当时已断魂。
只有梅花知此恨，
相逢月底却无言。
往时联骑向衡山，
同赋新诗各据鞍。
此夜相思一杯酒，
回头犹记雪漫漫。
绿蜡一株才吐焰，
红绡半卷渐抽花。
窗前映月人无寐，
疑是银灯透碧纱。
霜钟鸣时夕风急，
乱鸦又望寒林集。
此时辍櫂悲且吟，
独向莲华一峰立。
平昔常闻溪口路，
重山复水去无穷。
禅馀试问舟人看，
几宿还能到剡中。
华表千年鹤一归，
凝丹为顶雪为衣。
星星仙语人听尽，
却向五云翻翅飞。
九月徐州新战后，
悲风杀气满山河。
唯有流沟山下寺，
门前依旧白云多。
倒披绮裘草裹巾，
酒醒玉山来映人。
明月沧江故无恙，
骑鲸何处狎龙鳞。
绿槐疏影满花砖，
首夏清和未暑天。
进食门前金合人，
唐装宫女听传宣。
雷塘别有风流坐，
可作南舟两日行。
江水自流春自好，
不知芳草为谁生。
小小游车四面红，
美人花貌映玲珑。
随车更有郎行马，
散入锺山十里松。
自移红药绕阑栽，
粉腻香娇逐旋开。
且与幽人充近侍，
莫教风雨苦相催。
飘零何处是生涯，
瘦马都门踏落花。
芳物搅心看不得，
绨袍遮眼畏风沙。
恶客无端舍旧山，
坐令千虑险相关。
青灯白日贫兼病，
听着农桑更厚颜。
头圆腿壮遍身黄，
翅滑如油肉带苍。
牙钳一对如红色，
此物虫中是霸王。
桃花落后燕双飞，
三度清明换客衣。
犹有江南故乡梦，
起寻杨柳插朱扉。
古史书元意义存，
春秋揭示更分明。
人心天理初无欠，
正本端原万善生。
黄耳东来一破颜，
直从松竹报平安。
遥知云顶峰前住，
霜鬛风篁六月寒。
天阔阴云低抱树，
沙寒鸥鹭欲亲人。
小航泊处谁家住，
脩竹疏花宛似春。
韬藏馥郁保天真，
珍重芳姿肯殢人。
莫道清高便无韵，
春来谁是解全身。
三贤堂废西湖上，
文庙重营气宇新。
若得雪江相配享，
方知创立是何人。
天寒秋色入平林，
更着西风月下砧。
旧日醉吟浑不管，
如今节物总关心。
慈深愿广育圣明，
首出万国之仪刑。
寿崇功德无能名，
妙高山色青又青。
银河一道下天来，
苍壁冲云万仞开。
白浪驾风千石转，
四时不断响惊雷。
窗外齐垂旭日初，
楼边轻好暖风徐。
游人莫道栽无益，
桃李清阴却不如。
偶来人世值中元，
不献玄都永日闲。
寂寂焚香在仙观，
知师遥礼玉京山。
一法遍含一切法，
风飘飘兮雨飒飒。
一声渔笛晃春光，
浪打孤舟声自拍。
一片花飞春未知，
杜陵野客已深悲。
况堪昨夜狂风雨，
吹折东家桃树枝。
雾山琼合自云川，
户有清溪种玉田。
万本桃花不知处，
几人曾得问秦年。
少时失脚利名间，
寸步何曾不险艰。
造物恐人浑忘却，
梦中忧患尚如山。
老眼慵看读过书，
十年心迹更谁于。
青松我欲追三径，
白髪谁令继二疏。
水面平铺映碧空，
夜深明月照龙宫。
猿啼未响潭先响，
一树花开两树红。
庚伏炎曦酷暑升，
旋寻庭庑避烦蒸。
禁庭宿卫肩相比，
特遣中丞辄赐冰。
荆卿西去不复返，
易水东流无尽期。
落日萧条蓟城北，
黄沙白草任风吹。
寒厅寂寞不知春，
登眺招要借所亲。
始谓姑倾一杯酒，
已焉颠倒白纶巾。
日脚初长雨满川，
杜鹃声老夕阳天。
予心底愠难为解，
故向南风奏管弦。
月薄西山夜气清，
就牀欹枕不胜情。
姮娥似欲相钩引，
特地窥窗巧献明。
三车黄叶止儿啼，
一句何人妙得知。
今日为师重说破，
满轩风静月明时。
元丰嘉号改明年，
万里江山色愈鲜。
侍从旧臣承紫诏，
拜恩如在御床前。
湘南湘北蕙花开，
树头树底猨乱哀。
云巢九疑虞帝庙，
雨昏三峡楚王台。
长忆江湖看雨时，
插天挂尾玉龙垂。
归来老手今无用，
养小鱼虾掘小池。
阳生七日验飞葭，
衮衮天机岁载华。
江草未圆青帝梦，
香芸漏洩与梅花。
无豔无妖别有香，
栽多不为待重阳。
莫嫌醒眼相看过，
却是真心爱澹黄。
维溪插架三千轴，
葺茝纫兰得自娱。
会须握手论活法，
静看碧水生玄珠。
一春多雨少晴光，
眼底青春去意忙。
已恨点衣红作阵，
才怜满架雪生香。
闽山歌笑与谁期，
便破霜风拂袖归。
何日却来金阙下，
高吟相引到精微。
君是烟霄折桂身，
圣朝方切用儒珍。
正堪西上文场战，
空向途中泥妇人。
杖藜高踏半山云，
不见此岗知几春。
异时人物凋零尽，
只有青山似故人。
頼简池台两蜀夸，
东溪别是一仙家。
令人却忆康王谷，
坐看珠帘溅雨花。
小院春寒闭寂寥，
杏花枝上雨潇潇。
午窗归梦无人唤，
银叶龙涎香渐销。
风回偃水縠纹平，
林末它山笔架横。
场圃未閒黄叶下，
鹁鸠啼雨忽啼晴。
天色如冰万籁沉，
攀藤无伴自惊心。
啼时只有空山应，
影挂寒松夜正深。
翠箔香销晓梦回，
惊残楼角动寒梅。
夜来颇觉风霜薄，
问讯南枝开未开。
竹迳阴阴曲透墙，
巖花相倚弄秋光。
颓簷坏砌无人到，
不废西风满院香。
巖下烟深人不来，
白云寂寂掩苍苔。
松花落地鸟声寂，
一枕清风送梦回。
绿映红藏江上村，
一声鸡犬似山源。
闭门尽日无人到，
翠羽春禽满树喧。
短衣自猎南山虎，
正好渔樵不乱群。
妄以宿嫌诛醉尉，
令人翻恨李将军。
有腹夫谁肯贮愁，
笑他宋玉浪悲秋。
征鸿纵使声多恨，
怎得无声过小楼。
绕屋青桐碧玉椽，
坐来巖石起云烟。
过门竟日奔驰者，
应羡山僧去道边。
榴花映叶未全开，
槐影沉沉雨势来。
小院地偏人不到，
满庭鸟迹印苍苔。
春雷醉别镜湖边，
官显才狂正少年。
红烛满汀歌舞散，
美人迎上木兰船。
杨花漠漠乱晴空，
翠幰箯舆御晚风。
试与徐园评绝品，
紫毬曲柄状元红。
功成便趁赤松游，
未必神仙事可求。
想得当时重借箸，
为君谋了为身谋。
昔日绣衣何足荣，
今宵贳酒与君倾。
暂就东山赊月色，
酣歌一夜送泉明。
一尊相属语黄昏，
密雪飘零正满门。
记得江桥回马处，
冷香应断玉梅魂。
小楼周匝玉屏开，
木落林峦入座来。
欲唤老关商略此，
两峯高并致佳哉。
风雨摧残桃李枝，
东园无树不离披。
海棠过后残花在，
恰似上春初发时。
请君着眼相吾梅，
自是羣芳合逊魁。
但有一般难相处，
玉堂也似竹篱开。
平时安乐病中知，
多少人间未发机。
若把此身常似病，
分明四十九年非。
移舟水溅差差绿，
倚槛风摇柄柄香。
多谢浣溪人不折，
雨中留得盖鸳鸯。
南人北人朝暮船，
东梁西梁今古天。
兹地何时复回首，
遡流千里到家园。
何处邀君话别情，
寒山木落月华清。
莫愁今夜无诗思，
已听秋猨第一声。
少年毬马逐秋风，
笛起连营响裂空。
今夕梦回村墅冷，
一枝孤奏月明中。
问舍知君困欲还，
才高那得卧南山。
由来甘井人争汲，
却恐心闲身未闲。
南人误种桃李栏，
北人疑作杏花看。
更须结子成佳实，
留到清和伴牡丹。
如何灵匹异人间，
脉脉相望卒卒还。
不用蛛丝争送巧，
自知得拙半生閒。
倒握毒蛇横古路，
背骑猛虎舞三台。
收来放去无多子，
铁眼铜睛被活埋。
十里沙堤水满湖，
着霜芦冷未全枯。
晓来细雨藏鸥鹭，
何处人间有画图。
银阙崔嵬对未央，
春来始觉好年光。
风生禁苑无穷丽，
日向仙壶一倍长。
樱桃花发满晴柯，
不赌娇饶只赌多。
落尽江梅馀半朶，
依前风韵合还他。
塞上归来两鬓蓬，
饱知边马依北风。
从他垂棘连城璧，
乞我僧伽古殿红。
月到琼枝夜未央，
天将清景荐孤芳。
疏云似恐嫦娥妬，
却与时人隔素光。
将军墓域在杭州，
如此家园入梦游。
谁惜再传无嗣续，
至今匙钥属官收。
平分秋半月华圆，
玉碾无声静转旋。
月桂从攀由我捷，
姮娥不解是谁先。
晨起翛然曳杖行，
一帘疏雨作秋清。
老来岁月能多少，
看得栽花结子成。
羌笛谁将花外吹，
十年心事暗香知。
夜寒瘦影侵衣袖，
月满阑干独倚时。
遮莫江头柳色遮，
日浓莺睡一枝斜。
女郎折得殷勤看，
道是春风及第花。
没兴主司逢葛八，
贤弟被黜兄荐发。
细思堪惜又堪嫌，
一壁有眼半壁瞎。
昔贤登步立神州，
气象千年始一浮。
南望羣州如列宿，
北观江水似龙虬。
春风晓日乱晴霞，
艳艳初开一岿花。
疑是仙琴红玉轸，
醉归遗在紫皇家。
墙根巨竹新生笋，
竹下小桃初试花。
竹色花光正如此，
香风吹落几千家。
桃花潭似武陵溪，
太白仙舟去路迷。
岸上踏歌人不见，
年年空有鹧鸪啼。
日日花光乱酒光，
青帘绿树映红粧。
今年幸得元戎伴，
三到锺山共草堂。
辟俗寻常昼掩门，
弄丸聊复了朝昏。
折梅且寄春风信，
终待相逢慰渴魂。
梅中最晚是缃梅，
一日来看欲百回。
俗紫凡红终避舍，
不妨自向雨中开。
两阵交锋出战时，
旗鎗倒卓鼓无槌。
丝毫不犯将军令，
独脚机关各自提。
白水龙飞帝运开，
先生梦不到云台。
当时已笑占星误，
岂易虚名落后来。
枕帐清寒夜色空，
琉璃明浄晚灯红。
定知城市无穷事，
尽在山人冷眼中。
沤生沤灭负苓易，
云去云来摩诘诗。
莫道赏音今古少，
江山新亦受人知。
平生久要刘文叔，
不肯为渠作三公。
能令汉家重九鼎，
桐江波上一丝风。
初祖传心到女流，
后人应合奋前修。
若还再见阿閦国，
一段风光扫土休。
旄头夜落捷书飞，
来奏金门着赐衣。
白马将军频破敌，
黄龙戍卒几时归。
山上泉声风雨来，
门前峰色画屏开。
仙居洞里桃花古，
不是刘郎去后栽。
脱身畎亩簉簪绅，
父母妻孥均沐恩。
百年七万二千饭，
要须一饭不忘君。
山头古寺多陈迹，
故国空馀气象雄。
霸业已随流水去，
阖闾坟草又西风。
唤作成亏总雪消，
等闲好恶任风飘。
齐侯自要乘千驷，
颜子何妨饮一瓢。
今朝西渡丹河水，
心寄丹河无限愁。
若到庄前竹园下，
殷勤为遶故山流。
潇潇风雨暗残秋，
忍见黄生满径幽。
恰似楚人情太苦，
年年对景倍添愁。
双溪渐有杂花开，
每日扶筇到一回。
胜似名园空锁闭，
主人至老不归来。
谁谓仙家隔一方，
神游原不闭毫芒。
归来谩话长年事，
老不饶人白鬓苍。
恰好农时踏翠烟，
睡龙惊起雨公田。
官程便作乘闲看，
不用扁舟学计然。
如今总总鬭新粧，
天与风姿压众芳。
自是百年中第一，
不因兰菊返魂香。
诸公对奕我高眠，
此法非人不可传。
四脚棋槃皆黑子，
孝先从此便争先。
娟娟微月小庭西，
月下幽人影自随。
赖有寒梅伴愁绝，
一枝清艳耿疏篱。
三脚灵龟荒径走，
一枝瑞草乱峰垂。
崑冈含玉山先润，
凉兔怀胎月未知。
年年春色先催柳，
万紫千红次第开。
零落墙阴人不问，
可怜残雪一株梅。
簷雨窗风隔夜秋，
晓看天宇忽云收。
菊花尚在仍佳节，
未必今朝蝶已愁。
城南烟雨趁春耕，
遥指屏星是福星。
肯学晋人耽燕乐，
只因修禊会兰亭。
真公真相自难诬，
非相非公亦好谀。
谁忽谓予老朝奉，
心知不是赝称呼。
閒倚阑干水竹间，
浮云尽处见青山。
山前万古行人老，
日日林鸦入暮还。
此生真与世相忘，
投老生涯寄上方。
洗足关门枕书睡，
连山松桧雨浪浪。
此生得作太平人，
只向尘中便出尘。
移取碧桃花万树，
年年自乐故乡春。
洞深烟树碧氤氲，
只采灵苗不采薪。
闻着踪由多懒说，
相逢莫有姓韩人。
云杪荧荧一塔灯，
觉皇舎利宝烟凝。
山门推上三更月，
似照前朝礼拜僧。
宗主文盟护梓桑，
春风一手种甘棠。
葬时移近坡翁墓，
留取清名伴菊香。
备问嘉陵江水湄，
百川东去尔西之。
但教清浅源流在，
天路朝宗会有期。
几年魂绕浙城西，
十里荷花漾锦陂。
踏遍两峰三竺路，
又随青嶂入云栖。
困尝苦茗不论杯，
天气才晴又有雷。
寂寞小亭看草坐，
晚风时复堕青梅。
凉月初欣薄露天，
井梧吹叶又凄然。
墙根可笑无名草，
依倚秋风翘碧鲜。
凤楼高映绿阴阴，
凝重多含雨露深。
莫谓一枝柔软力，
几曾牵破别离心。
天壤岂无苏季子，
恨我不识韩荆州。
遥山苍苍暮云碧，
何许一笛芦花秋。
香罗初换裌衣新，
除却垂杨不是春。
昨日街头骑马过，
眼明犹见卖花人。
紫阳宫里赐红绡，
仙雾朦胧隔海遥。
霜兔毳寒冰茧净，
嫦娥笑指织星桥。
酒兵招我破愁城，
顿觉春风拂面生。
却廹豺狼飞小艇，
当知捩手又翻羹。
举世几人歌渭城，
流传江浦是新声。
柳色青青人送别，
可怜今古不胜情。
清口潮来似接人，
放船闻在楚江滨。
茂林高下閒行客，
却到吴山入梦新。
画手非工本亦佳，
四时景物寓天涯。
最怜荷折秋容晚，
双雁徘徊下软沙。
碧竿微露月玲珑，
谢豹伤心独叫风。
高处已应闻滴血，
山榴一夜几枝红。
遗踪曾记晋诸贤，
乘兴今无雪后船。
断堑毁垣难借问，
砖文犹着太康年。
辛夷零落水生漪，
睡暖沙凫荫酒旗。
不是归帆相料理，
春光如许底能知。
人间底事有方壶，
剑截青摇界碧虚。
试上殊庭瞻醉葛，
仙云垂带护储胥。
后湖醉卧已仙去，
但有言句留人间。
文采风流照千古，
罗浮谁复遗金丹。
玉聚梅花殊未开，
不妨烟雨雪飞来。
仆夫怪我行何速，
要趁佳时同一杯。
江风月白水平沙，
一曲琵琶别酒家。
泪洒秋风消息断，
可怜犹自信灯花。
随波逐浪到天涯，
迁客生还有几家。
却到帝乡重富贵，
请君莫忘浪淘沙。
秋鸿社燕几时休，
万里无家天尽头。
青蒻绿蓑今已办，
江湖归去老渔舟。
诸侯失政陪臣僭，
中国无君左袵专。
欲问哀公后来事，
春秋书止获麟年。
开及梅花未发时，
那愁三弄有桓伊。
何时栗里东篱下，
冷蕊寒英伴酒巵。
雪里孤根久屈蟠，
巖前古貌太高寒。
老来想不为胡广，
免被人将粪土看。
金地布时黄鹤下，
化身现处赤乌来。
如今只履西归去，
又见天花一叶开。
前身应是奕秋徒，
自谓人间敌手无。
君去尚留边角势，
为君题作烂柯图。
今来古往江山老，
地尽天穷草木愁。
为问大夫能饮否，
芙蓉落尽菊花秋。
怪底朝来暖欲昏，
故应晚雨剧翻盆。
空斋寂寞催成睡，
风为捲书还闭门。
世事昏昏酒正酣，
苦言难药盗言甘。
李庭男子真奇绝，
便是吾乡小澹庵。
瘴山蛮岭鬭嵯峨，
高可跻登不可磨。
万岫千巖皆阘茸，
一峰孤秀不如多。
云山一带碧崔嵬，
迎我南迁又北回。
岁籥才周两经历，
此行端为武夷来。
男婚已毕女将归，
累尽身轻志莫违。
闻道山中食无肉，
玉池清水自生肥。
月满平湖夜渐深，
浩波千顷荡黄金。
不知世有荣华事，
何至中藏喜惧心。
水出崑崙山起云，
钓人樵父昧来因。
只知洪浪巖峦阔，
不肯抛丝弃斧声。
满树轻明玉雪香，
不容累月驻清芳。
似闻天上怜花好，
急敕丁神下取将。
凹处移将凸处填，
悠悠填满乱山颠。
是中自有从龙便，
勿谓春风不偶然。
山前山后杜鹃花，
庄上黄鹂识谢家。
欲问青帘溪上酒，
行逢白髪道边茶。
病馀憔悴拊空尊，
子细思量意却昏。
便觉阳和振枯槁，
不须方士致幽魂。
何处无云不是门，
藏锋不露理难论。
雪峰未尽玄沙意，
惹得村人村又村。
一树梅花雪月间，
梅清月皎雪光寒。
看来表里俱清彻，
酌酒吟诗兴尽宽。
敏手机心颇自安，
遮藏有路巧千般。
主公当面无因见，
只怕旁人冷眼看。
海棠移向小窗栽，
高叠盆山合复开。
将见红葩鬭新艳，
君王应为探花来。
买来新兔不论钱，
钓得鲜鳞细柳穿。
野店浑头更醇酽，
一杯放手已醺然。
王师竞下九天来，
□甕江城一战开。
盖世荣华□不□，
满船同籍送军台。
铁肝迂叟秉刚肠，
只有梅花可比方。
任意东风染红紫，
自留冰雪腊前香。
好去翩然丁令威，
昔人且在不应非。
淮云岂与辽天阔，
想复留情故一归。
方锐新池卧介圭，
水光如玉夜腾辉。
不应只作韩侯觐，
更喜姬公着衮衣。
直上南山落发归，
不传心法不传衣。
衣盂自是闲家具，
别有生涯尔合知。
道是梅兄不解琴，
南枝风雪自成音。
玉绳低后金盆落，
独与此君谈此心。
春风荡屋雨填沟，
东合翛然拥罽裘。
邻壁黄粱炊未熟，
唤回残梦有鸣驺。
政绝多门寺却通，
灵山胜境尽牢笼。
应怜去鲁迟迟意，
令遍诸天国土中。
着眼高时四海空，
何须服日脸霞红。
清朝坐对升旸谷，
万里云烟在古风。
红烛台前出翠娥，
海沙铺局巧相和。
趂行移手巡收尽，
数数看谁得最多。
信脚行去绝埃尘，
信手拈来用得亲。
信口道出惊天地，
信心悟入独超羣。
林表秋山白鸟飞，
此中幽致亦还稀。
西村渡口人烟晚，
坐见渔舟两两归。
隠几南窗万念灰，
只疑土木是形骸。
柴门不用常关着，
怕有文殊问疾来。
伴侣声沉王气销，
香魂血涴有谁招。
蓬科三尺光尘在，
犹作台城花月妖。
扬州枉矢何时弭，
涿野蚩尤尚未俘。
底处愁城能着我，
风为愁骑雨愁车。
偶尔观棋忽烂柯，
岂知胜负是如何。
归来笑问人间事，
恰是人间胜负多。
萧然一榻本无尘，
转物庵中老病身。
江上桃花空记面，
不如啼鸟解留春。
巩树先春雪满枝，
上阳宫柳啭黄鹂。
桓谭未便忘西笑，
岂为长安有凤池。
初如废将哭穷边，
又似孤臣诉左迁。
何必谢公双泪落，
野人听罢亦凄然。
西风屑碎几籝金，
幻与清香赛水沉。
吹入淮王招隠树，
箇中缘有辟尘心。
亭亭画舸系寒潭，
直到行人酒半酣。
不管烟波与风雨，
载将离恨过江南。
数片荷花漾水盆，
忽然相聚忽然分。
从教压捺沉盆底，
依旧浮来无水痕。
翠玉光中藤拄杖，
绿云丛里竹提舆。
幽寻是处堪盘泊，
绝胜当年五马车。
此来端不为行春，
欲向庐山访隠沦。
圣主如容食祠禄，
愿为主管太平人。
几千年浪碧澄澄，
对景难忘我祖情。
乐就也知曾借力，
轩成方见不辜名。
地上行人怜紫翠，
羊肠九折有谁过。
履危侧足非吾敢，
远目看云得更多。
客程遥指建溪行，
要踏东风看幔亭。
君去莫嫌春色晚，
落花一路水苔青。
曾经巴峡听啼猿，
万想千思举不全。
一万里风吹梦转，
月明人上锦江船。
华轩蔼蔼他年到，
绵竹亭亭出县高。
江上舍前无此物，
幸分苍翠拂波涛。
望望梧桐一刬齐，
山深曾是凤来栖。
只今吾道非耶是，
更有何人歌凤兮。
山色溪流共蔚蓝，
此中有句为谁参。
老蛟喷雾舒还敛，
依旧搀空碧玉簪。
曾驾铁船惊海涛，
想应不怕浪头高。
鄞江一滴浑无有，
切莫妄传深几篙。
玉几深深结死冤，
错传一印漫无文。
春雷轰破轰不破，
尽尽江天飞暮云。
寂寂无憀九夏中，
傍簷依壁待清风。
壮图奇策无人问，
不及南阳一卧龙。
谢家池馆遇芳菲，
破绿抽心一片绯。
恰似九衢三二月，
绿罗丛里着朱衣。
应嫌素质露天真，
却把轻黄拂蘂尘。
休向吟窗动诗兴，
多情先自不禁春。
长卿牢落悲空舍，
曼倩诙谐取自容。
见买若耶溪水劒，
明朝归去事猨公。
杖头高挂百青铜，
小立旗亭满袖风。
莫笑村醪薄无力，
衰颜也得暂时红。
戏水源头指旧踪，
当时一笑也难逢。
红儿若为回桃脸，
岂比连催举五烽。
错下凌霄恨不忘，
百城烟水漫茫茫。
思量六十蒿枝拂，
铁打心肝也断肠。
俗尘我亦怜多病，
道价师今重五天。
投老鼎山追旧约，
未妨林壑着臞仙。
略无一物将人意，
更逐行轩去似飞。
賸把清吟供恵远，
聊将远出当依归。
手拈弓箭膝横刀，
着尽君王赐战袍。
语及灵州心欲碎，
使轺今日敢言劳。
四祖门庭寂寞秋，
牛头只是旧牛头。
如何一旦风光别，
花落花开百鸟愁。
大地春回是诞辰，
松篁难改四时青。
寿星不老福无尽，
常在中天伴月明。
一年人事几推移，
只倚梅花似旧时。
起懒妆迟花亦老，
却教青鬓不成丝。
赤骥驼僧去玉关，
换他白马载经□。
谁怜什伐飞龙子，
赢得金创卧帝闲。
一一牵来种是龙，
临深欲下更嘶风。
金鞍玉勒抛何处，
腾踏渥漥寒影中。
看来天地萃精英，
占断人间一味清。
唤作花王应不忝，
未应但做水仙兄。
想见秋花插满头，
遥怜不负此山游。
一枝并与诗筒馈，
气压西湖万斛秋。
芹中遇蛭强为吞，
不欲缘微有害人。
何事免成心腹疾，
皇天惟德是相亲。
鹤作精神松作筋，
阶庭兰玉一时春。
愿君且住三千岁，
长与东坡作主人。
本将豪句慰衰迟，
开卷宁知起我悲。
独对春风挥老泪，
如闻人诵蓼莪诗。
朱君精到古人趣，
踏遍东南称独步。
祇今应诏非乏材，
预烦拈出栋梁具。
琼瑶一簇带花来，
便斸苍苔手自栽。
喜见唐昌旧颜色，
为君判病酌金罍。
北人从古笑南方，
只有楼舩解把江。
今日因公致天马，
□□闻说已心降。
一树山矾宫样黄，
晓风微送雨中香。
鼻端空寂谁知许，
莫怪雄蜂取次狂。
凿去为亭因得池，
面池老柳蔽仍亏。
客来不用勤修供，
乞与绳牀令赋诗。
游丝垂幄雨依依，
枝上红香片片飞。
把酒问春因底意，
为谁来后为谁归。
水心高殿接兰塘，
才拂龙须一簟凉。
瑟瑟枕函云母帐，
冰盘仙果近人香。
东风吹恨上眉头，
两岸桃花瞰碧流。
一片红云飞不起，
断霞残照落汀洲。
一生坚守居延操，
历尽间关见老成。
菊噀晚香松傲雪，
短筇扶瘦日寻盟。
密掩柴门断还往，
道人履迹破苍苔。
青灯相对语离夜，
况复打窗风雨来。
坐中无子不复乐，
幕下得君应更尊。
相思不似此江水，
日日解到西州门。
商君要术惟彊国，
孟子深心肯信书。
大抵空言是糟粕，
斲轮甘苦定何如。
欢欣歌饮皆从欠，
乐极悲哀自此生。
不见古人成礼处，
主宾百拜只三行。
狐冢獾蹊满路隅，
行人犹作御园呼。
连昌尚有花临砌，
肠断宜春寸草无。
茜草叶交萱草叶，
桃花枝映李花枝。
馊风馂雨休相恼，
放我水边林下嬉。
春远落花随水尽，
夜深明月向人圆。
崑崙欲使知无路，
仙苑分明隔洞天。
宫前石马对中峰，
云里金铺闭几重。
不见露盘迎晓日，
唯闻木斧扣寒松。
城阴零落豫章台，
平地晴沙捲雪来。
欲访邻翁问尘迹，
小园荒径长莓苔。
云木阴森天气清，
杜鹃啼了又啼鶑。
幽人午枕不成梦，
忆得故山春树生。
龙宫鹿苑百川通，
八藏三乘在掌中。
却是江西逢马祖，
回头踏转大虚空。
尽日舟中情思疲，
晚来何处最幽奇。
沙鸥数只妆江面，
云带两条山画眉。
山北山南春雨足，
漠漠柔桑秀如沃。
侬家荆妇几时归，
西畴独自驱黄犊。
树无一叶万梢枯，
活底秋江水墨图。
幸自寒林俱淡笔，
却将浓墨点栖乌。
鼓寂钟停托钵回，
巖头一拶语如雷。
果然只得三年活，
莫是遭他受记来。
流水下山非有意，
片云归洞本无心。
人生若得如云水，
铁树开花遍界春。
向来诸将各云屯，
一折渠魁世自分。
但见鹰扬称尚父，
不闻跋扈有将军。
柳院春归雪未干，
试灯歌巷月痕寒。
懒随翠影红香走，
自买梅花插烛看。
凝碧池边敛翠眉，
景阳台下绾青丝。
那胜妃子朝元阁，
玉手和烟弄一枝。
此心未决应须决，
决了而今更问谁。
日用堂堂无向背，
春山一任鹧鸪啼。
觅句高攀孟浩然，
藏经远慕汉韦贤。
深林小隐成幽趣，
我得为隣愧子先。
平时觞咏妨生理，
此去狂疎讬上官。
但使推敲贷冲节，
不烦排日报平安。
句践初迎西子年，
琉璃为箒扫溪烟。
至今不改当时色，
留与王孙系酒船。
长笑飞刍馈六军，
也敺疲瘁逐征尘。
楸林卓帐秋风夜，
山鸟惊啁可笑人。
我道骊珠到处晶，
包含万有独明灵。
同光索价遭人问，
两手张开帽带陈。
韩魏荆扬日岂堪，
胡风看欲过江南。
中原一片生灵血，
谁秉王纲色不慙。
巖谷虽芜松尚存，
溪门僮仆伺朝昏。
林泉清兴真飘逸，
月满轩窗酒满罇。
事业心期在汉廷，
师生莫讶共斋名。
当年取履封留者，
入梦祇因住谷城。
我家本住长安陌，
泾渭交流出坐隅。
须信宦游皆有地，
十年四过洞庭湖。
木犀倜傥散麸金，
松举笙竽竹奏琴。
临水芙蓉自儿女，
镜边刺绣晚沉吟。
化羽尝闻赴九天，
只疑尘世是虚传。
自从一见红儿貌，
始信人间有谪仙。
瑞香圆结异凡丛，
天幸移根植禁中。
露浥清香来御榻，
玉牌题作锦薰笼。
回舟逆水甚徐徐，
尚距桐江百里馀。
只有梦魂无阻碍，
夜来先已到吾庐。
竹色隠波流不去，
莲香浮坐断还闻。
诛茅结宇才方丈，
占尽清风与白云。
世俗亦知千里远，
却将凡马被雕鞍。
何人欲识真龙种，
好向巖头子细看。
棒头笔下宜精审，
打锁敲枷好用心。
成佛作祖只这是，
劝君不用别追寻。
百拙无能性又昏，
欲将昏拙去求真。
新来又更添些懒，
雪上加霜笑杀人。
行到芦峰最上头，
几回振策又还休。
因君好句撩孤兴，
却恨云烟未肯收。
江上新楼名四望，
东西南北水茫茫。
无由得与君携手，
同凭栏干一望乡。
那堪雨后更闻蝉，
溪隔重湖路七千。
忆昔故园杨柳岸，
全家送上渡头船。
虎穴门前曾宴坐，
龙牀角畔去谈禅。
睹人莫苦生离思，
风月从来共一天。
野塘春水绿迢迢，
上有东风弄柳条。
晓日已穿东岭出，
轻寒犹欲战驼毛。
漠漠春阴未肯晴，
空阶滴点到平明。
应知不入笙歌耳，
来作愁人枕畔声。
西风吹客过唐栖，
袖拂尘埃读断碑。
适意遶廊询古迹，
老僧引看建炎诗。
天地之间犹有碍，
江山酌酒尚无馀。
长裘短褐经行处，
惟见龙蛇壁上书。
中书堂帖下诸城，
摇首庭中号独清。
此后方知枢密事，
从今北地转相惊。
爱君才辩吐如倾，
圆直横斜善讲兵。
休弄向时闲笔砚，
破蛮征虏是功名。
苑中芳树条风细，
天上黄衢杲日迟。
仙果定生千岁实，
祥烟长护万年枝。
天人戏剪六花飞，
却讶江梅开较迟。
自是东皇私有约，
故教林主缓为期。
吾今两鬓已成丝，
每每逢春独自悲。
最恨秋千无力上，
风流不比少年时。
虽云道本无形象，
形象原因体认生。
试验操存功熟后，
隠然常觉在中明。
待得潮生已夕阳，
药炉无火正凄凉。
傍人笑指黄金骨，
夜半应须解放光。
乱云堆里结茅庐，
已共红尘迹渐疏。
莫问野人生计事，
窗前流水枕前书。
早遇齐侯游柏寝，
晚从汉帝祀甘泉。
不须苦学飞腾术，
更看泥金检玉年。
南坡地脉生来瘦，
根墢移栽却要肥。
说与园翁须早计，
莫教春事与心违。
暮春桥下手封书，
寄向南江问越姑。
不道诸郎少欢笑，
经年相别忆侬无。
万事全归两鬓霜，
新愁尽属少年场。
如今乞得忘忧草，
已自无忧可得忘。
一声鸣雁破江云，
万叶梧桐卷露银。
我自飘零足羁旅，
更堪秋晚送行人。
第七箇没尾巴，不
落羣队独露爪牙。
拟心凑泊终难见，
须信莲开火里花。
云卧遗风仰正传，
接人全在镢头边。
临机不用闲忉怛，
自有春山蕨竖拳。
虚斋簷马自丁东，
却在鶑啼燕语中。
整屐欲寻花信息，
不知柳絮已随风。
迎得新年送腊回，
一朝生意动寒荄。
玉尘后夜笼金阙，
元是春风带雪来。
元君八气号青灵，
锦帔飞裙住玉城。
把握帝符司道籍，
拔除尘累济群生。
五节清香半夜焚，
天人玉女尽遥闻。
味同气合遥相应，
绛节霓旌下五云。
抚剑悲歌壮泪流，
海清岳静世无雠。
匣中幸有容身地，
莫遣光芒射斗牛。
涓辰游幸出严城，
黄道中分辇路平。
近掖宝车锦步障，
先来通市一逢迎。
一回辞我一回吟，
睠恋巖丛意转深。
翻谢霜松不凋落，
与君同有岁寒心。
东望青天周与秦，
杏花榆叶故园春。
野寺一倾寒食酒，
晚来风景重愁人。
火照寒沙雪欲流，
恍疑身在剡溪舟。
蚩蚩横目无真色，
刚道神仙在十洲。
石女高歌木人和，
妙用纵横无不可。
三更初夜月明前，
开口几人曾蹉过。
山杏溪桃睡欲昏，
青旗邀客过孤村。
杨花不肯随春去，
惹住晴风自入门。
猛风飘电黑云生，
霎霎高林簇雨声。
夜久雨休风又定，
断云流月却斜明。
五粒松深溪水清，
众山摇落月偏明。
西林静夜重来宿，
暗记人家犬吠声。
土木场中过两冬，
朝怱怱兮暮怱怱。
从来业识无凭据，
说甚东山大脱空。
元宵鼓吹满严城，
万烛荧煌御驾行。
才入端门回凤辇，
两军游艺一齐呈。
世间固有无情物，
天上宁无有慾仙。
想得武陵人去后，
精神交感此因缘。
长天顿改楚云容，
初夕依微后搅空。
点缀柳条纷若絮，
未妨梅蕊衒芳丛。
十年通籍向苍龙，
孤直何缘免讳穷。
欲识深心似鱼鸟，
不将山海换池笼。
春来幽谷水潺潺，
的皪梅花草棘间。
一夜东风吹石裂，
半随飞雪度关山。
佳人睡起懒梳头，
把得金钗插便休。
大抵还他肌骨好，
不涂红粉也风流。
登门执别有不答，
惭愧公家父子孙。
顾我何堪能至此，
正缘同德又同门。
才到松陵即是家，
楼高不管绿杨遮。
有书万卷时翻弄，
千古兴亡几歎嗟。
村寺钟声渡远滩，
半轮残月落前山。
徐徐拨棹却归湾，
浪叠朝霞锦绣翻。
平头船子小龙床，
多少神仙立御旁。
旋刺篙竿令过岸，
满池春水蘸红妆。
世知吾懒懒原真，
宇宙船中不管身。
烈香饮，落花茵，
祖师元是箇闲人。
高丽新贡欲还朝，
再御东廻一水遥。
祖饯国门仍赐乐，
屡传恩诏下层霄。
池阳何处得扪摸，
后代商量苦也无。
古人刚地成多事，
敢问如今会也无。
山高正对烧畬火，
溪近时闻戽水声。
破屋已斜犹可住，
老牛虽瘠尚能耕。
饥乌翻树晚鸡啼，
泣过秋原没马泥。
二纪征南恩与旧，
此时丹旐玉山西。
至宝何缘识得全，
骊珠浮没只俄然。
金仙额上庄严底，
只许凡人见半边。
娟娟好是帘前竹，
净绿相依乍晓时。
万叶忽惊风不定，
都翻宿雨下清池。
感君风谊我何堪，
问遗时时过草庵。
今岁未知霜蟹美，
一餐还似到江南。
连天芳草晚凄凄，
蹀躞花边马不嘶。
蜂蝶已归絃管静，
犹闻人语画桥西。
伤秋不是惜年华，
别忆春风碧玉家。
强向衰藂见芳意，
茱萸红实似繁花。
博浪沙中击副车，
却来跪履受编书。
欲从圯上寻黄石，
今有何人孺子如。
祖龙游豫亦荒哉，
风折云颿促驾回。
一怒赭山何所损，
依然苍翠似蓬莱。
水晶绛雪旧驰名，
珍重移来近野亭。
看取薫风炎暑际，
丹苞万颗粲繁星。
观过知仁民不欺，
多因德化匪刑齐。
片言一忤权臣意，
拂袖归来自灌畦。
疏枝冷蕊谁能画，
杨叟江西旧擅名。
今日东窗闲拂拭，
去人一尺眼先明。
逝水光阴不肯停，
又从菰黍重寻盟。
平生不学采莲曲，
只读离骚配酒兵。
两度驰书未报音，
温陵尺纸定千金。
多应驿使曾相访，
短艇烟波无处寻。
后党兴戎衅已成，
龙髯忽堕幸逃生。
不于吕祸身先死，
未必终能保令名。
复雨翻云着一争，
分明死地要求生。
如何自有转身路，
苦向人间险处行。
门外秋光入句频，
门前积雨少来人。
利名到底成何事，
赢得江湖自在身。
斜阳收尽暮烟青，
嫋嫋渔歌起远汀。
商略野人何所恨，
数声哀绝不堪听。
若未逢师且看诗，
诗中藏诀好修持。
虽然不到蓬莱路，
也得人间死较迟。
人物依然吕洞宾，
冰霜风骨玉精神。
退朝花底千官散，
标格如公有几人。
蟒身漆黑蟒首红，
蟒来动地起狂风。
慙媿蜑巫能制蟒，
床头开柙放蜈蚣。
淡月疏云九月天，
醉霜危叶坠江寒。
孤窗镇日无聊赖，
编辑诗词改抹看。
相逢借问众僧糜，
莫比庵围香饭施。
紫气夜随丹凤转，
金龙晓缠月中枝。
下泷船似入深渊，
上泷船似欲昇天。
泷南始到九疑郡，
应绝高人乘兴船。
几变雕墙几变灰，
举烽指鹿事悠哉。
上皇不念前车戒，
却怨骊山是祸胎。
汉守曾为绛帐师，
升堂高弟许抠衣。
传经无复当时事，
只有沙禽自在飞。
万松岭上一间屋，
老僧半间云半间。
三更云去作行雨，
回头方羨老僧闲。
唤得归来是督邮，
东篱千古占风流。
白衣未至秋萧索，
曾记公田种秫不。
秋菰出水白于玉，
寒荠绕墙甘若饴。
正是长斋岂不可，
凛然大节固难移。
笙歌只解闹花天，
谁是敲冰掉小船。
为觅潇湘幽隐处，
夜深载月听鸣泉。
古木巃嵸山径斜，
不知使者出山窊。
羁禽野兽遥相避，
亦有人寻颜阖家。
貌若蝴蜂腿脚纤，
细腰项紧两头尖。
遍身黄色金纹理，
百口之中一口钳。
文皇仁义播敷天，
李氏无伦三百年。
末路荒唐如炀帝，
蜀江更起度辽船。
不辞清晓扣松扉，
却值支公久不归。
山鸟不鸣天欲雪，
卷帘惟见白云飞。
酡颜玉碗捧纤纤，
乱点馀花唾碧衫。
歌咽水云凝静院，
梦惊松雪落空巌。
扑地癡云欲万重，
家家帘幙护房栊。
世间第一无情物，
谁似中秋雨与风。
晚涂初入长生运，
新岁仍当大有年。
剩与乡邻同觅醉，
市楼酒贱不论钱。
日用分明直似弦，
不将佛法污心田。
自言世上无仙客，
老倒维摩得半边。
撦破云门一柄扇，
拗折干峰一条棒。
二三千处管絃楼，
四五百条华柳巷。
亭际高枞满百围，
不无山鬼此焉依。
咿呦为话当年事，
曾见将军佩印归。
历历金镮振一声，
滔滔千古迸流清。
香厨日用无穷竭，
饮者甘和悦众情。
西风昨夜到庭梧，
晓看窗前一叶无。
秋月照人眠不得，
等闲拈弄绣工夫。
乱撒明珠颗颗晶，
走盘应不贵金声。
谁家女子能针线，
一串穿来不剩星。
远想阴云锁碧山，
坐听簷溜响潺潺。
却惊漏洩洪钧妙，
变化风雷顷刻间。
平生只欠掌中珠，
天与此儿聊慰渠。
郎罢新来着䌽服，
要令啼戏觅银鱼。
弯弓征战作男儿，
梦里曾经与画眉。
几度思归还把酒，
拂云堆上祝明妃。
一条春水漱莓苔，
几绕玄宗浴殿回。
此水贵妃曾照影，
不堪流入旧宫来。
红尘旧学今虽废，
紫府新书近已齐。
三十六仙俱不见，
玉函金锁印龙泥。
春风时弄閒花草，
满面纡馀气自和。
行过小亭因坐久，
却惊啼鸟一声多。
税得隣东地一方，
旋栽黄鞠待重阳。
春晨摘落青苗叶，
挼作秋花气味香。
沉绵分已饯馀生，
造物苛留未遣行。
今日下床还健在，
一编来就小窗明。
长河终岁足悲风，
亭古台荒半倚空。
惟有鴈归时最早，
柳含微绿杏粘红。
草荒故苑几春风，
尚想花开春树红。
欲问当时马王事，
寂寥残照野亭中。
采莲朅来水无风，
莲潭如鑑松如龙。
夏衫短袖交斜红，
豔歌笑鬬新芙蓉。
霜落邗沟积水清，
寒星无数傍船明。
菰蒲深处疑无地，
忽有人家笑语声。
洛阳花使款银台，
魏紫姚黄次第来。
调护须知青帝力，
进呈方是十分开。
一不爱乖崖傲物，
又不爱像楼打楼。
饱谙世事慵开口，
暗展双眉自点头。
亦无人，亦无佛，
广大楼台弥勒宅。
豁开门户接群生，
一念无心全用得。
松根石上柳阴边，
三箇癡顽一箇颠。
总道系蛇如伏虎，
不知跨犊似乘船。
台上年年揜翠蛾，
台前高树夹漳河。
英雄亦到分香处，
能共常人较几多。
城山饮罢冷侵衣，
湖上重来月满巵。
未爱疎篱黄菊日，
最怜秋水白云时。
一镜天公妬不容，
妖蟇食堕此山中。
琼楼玉宇知何在，
空忆明皇到月宫。
每见故家观故物，
辄思前事念前人。
锦囊玉轴千年祕，
儋耳珠崖万里身。
九曲黄河万里沙，
浪淘风簸自天涯。
如今直上银河去，
同到牵牛织女家。
一穗香烟到日斜，
静听蜂报二时衙。
老僧不解伤春意，
多采梨花作供花。
故人何处暂驱鸡，
犀浦封疆濯锦西。
五色彩牋宜寄惠，
知君管得浣花溪。
因随八马上仙山，
顿隔尘埃物象闲。
只恐西追王母宴，
却忧难得到人间。
老来无复事狂游，
倚杖看花动客愁。
病骨却寒春不管，
柳棉风里木棉裘。
昔年戎虏犯榆关，
一败龙城匹马还。
侯印不闻封李广，
他人丘垄似天山。
手植双青十八年，
墙头一见一凄然。
饱尝霜露休相忆，
我欲归耕瘴海边。
桃蹊李径旧分栽，
红白教它各自开。
可是桃花逞颜色，
一枝穿过李花来。
红螺紫蟹新鲈鲙，
白藕黄柑晚荔枝。
酒尽月斜潮半落，
山翁不省上船时。
红衣落尽暗香残，
叶上秋光白露寒。
越女含情已无限，
莫敎长袖倚阑干。
不来东舍即西家，
野老逢迎一笑譁。
试说暮年如意事，
细倾村酿听私蛙。
相形何似且论心，
眼力工夫见浅深。
古怪清奇任君说，
灵台一片若为寻。
日出樵柴日落归，
几年黑白梦纷飞。
看来直待斧柯烂，
始悟老仙棋外机。
六时香火集宗雷，
日上云收紫翠开。
应笑守麾公暇少，
二年官满一曾来。
龙脑包薰满洞香，
韩湘酒熟在瑶缸。
几番醉怕春云暖，
閒却鲛绡紫石窗。
剡溪船后灞桥馿，
着我荒村一笋舆。
却后几年俱作画，
未知雪句定何如。
招提避雨寄孤眠，
夜静溪声到枕边。
引得五湖清入梦，
拍天波浪一渔船。
病身谁伴亦谁怜，
赢得昏昏几觉眠。
睡起不知身是病，
踞床看尽水沉烟。
欲觅龙眠旧时事，
相传此本世间无。
黄金不买昭君本，
只买严陵归钓图。
水洞深无百尺泉，
白龙奋蛰已多年。
谁知此物能云雨，
常济山南万顷田。
匹马骄嘶石路斜，
观音洞口踏烟霞。
普陀风景差相似，
祇欠潮音小白花。
五叶芬敷自一花，
无人图蔓剪根牙。
不教着脚金陵地，
犹恨萧梁未作家。
红遶高台绿遶城，
城边春草傍墙生。
隋家不向此中尽，
汴水应无东去声。
日午烟凝山突兀，
夜央天淡月婵娟。
混然寂照寒宵永，
明暗圆融未兆前。
忆昔车公居此地，
遗墟缭绕临清渊。
惜哉断石文尚在，
野老不识投波澜。
绿暗红疏春事休，
此身孑孑又西游。
不堪回首斜阳外，
一片黄云万古愁。
仙掌峰前仙子家，
客来活火煮新茶。
主人摇指青烟里，
瀑布悬崖剪雪花。
黯黯云攒复雪峰，
青青赵老一双瞳。
从前汗马无人识，
只要重论盖代功。
十年不见羽书驰，
万里风尘静九围。
又荐樱桃入原庙，
春来无事几家肥。
玉宇朝来变好春，
都传塞上已和亲。
中天日月无私照，
万国耕桑雨露均。
王家宅似江家宅，
草木风烟各不知。
王谢争墩公案在，
问师一笔判归谁。
仆射吴兴自世家，
迺翁勳业着金华。
似闻玉座询名字，
会伏青蒲掌白麻。
任与清和犹是器，
偏于所执不相通。
大成之德该全体，
万理同归一贯中。
袖惹天香隐故庐，
一山猿鹤伴清虗。
有人来叩神仙诀，
就剪晴云问起居。
花分近侍了春残，
分付荼䕷糁雪寒。
天色转阴阴转雨，
愁人可凭柳边阑。
目断魂销正惘然，
九疑山际路漫漫。
何人知得心中恨，
空有湘江竹万竿。
批风抹月五经年，
吟尽淮南尽处天。
独与元之韩魏国，
神交千古作三贤。
泛舶来梁自普通，
一锤击碎有为功。
谁云面壁无言说，
争奈当门齿露风。
园林春媚千花发，
烂熳如将画障看。
惟爱松筠多冷淡，
青青偏称雪霜寒。
半升粟饭养残躯，
晨起衣冠读典谟。
莫谓此生无用处，
一身自是一唐虞。
春愁不尽别愁来，
旧泪犹长新泪催。
相思倘寄相思字，
君到扬州扬子回。
两崖对耸三千丈，
上倚清虚小有天。
玉户金铺云杳霭，
罗衣摇曳几神仙。
峡山削出青嵯峨，
峡水匀成绿不波。
顿平山林未能得，
奈此猿声朝夕何。
爆竹声中腊已残，
酴酥酒暖烛花寒。
朦胧晓色笼春色，
便觉春光不一般。
玄都境界玉堂身，
轻袅湘裙步晓阴。
昨夜雨肥添酒晕，
红情染得十分深。
去岁来时恰犯寒，
枝头未放雪漫漫。
一年鞭影红尘里，
犹得西湖立马看。
疏蘂暗藏春意足，
横枝老阅岁华深。
广平能赋君能画，
总是平生铁石人。
蔚阳山下祖茔居，
巍岭崇高画不如。
离乱不堪回首顾，
春秋谁为扫坟庐。
道场山麓接何山，
影落苕溪浸碧澜。
只欠荷花三十里，
橛头船上把渔竿。
翠袖佳人倚莫寒，
双禽踏破玉阑干。
空山月落春风换，
直作罗浮梦里看。
东风吹雨湿秋千，
红点棠梨烂欲然。
拟买芳华赠年少，
紫榆春浅未成钱。
村西行药到村东，
沙路溪流曲折通。
莫问梅花开早晚，
杖藜到处即春风。
雪后溶溶嫩水通，
满枝烟雨暗春风。
试看照影横斜处，
浑似靓粧清镜中。
山色新晴一蘸青，
隔溪无数野花明。
杞苖荻笋肥应美，
采掇何妨趁晚烹。
蔷薇虽是后人栽，
一度春风一度开。
绝怜东野归何处，
无复花前把酒来。
南枝开遍北枝开，
祗恐飞香落砌苔。
踏雪诗人应癖好，
杖藜日日为诗来。
浮生好道勿虚忙，
鍊药修行事久长。
轻举不由他假借，
一登清境入仙乡。
月里路从何处上，
江边身合几时归。
十年九陌寒风夜，
梦扫芦花絮客衣。
舍南舍北雪犹存，
山外斜阳不到门。
一夜冷香清入梦，
野梅千树月明村。
一片花飞减却春，
共君同作管花人。
急将步障围载圃，
莫使狂风近四邻。
步月寻溪过佛斋，
溪边石藓溼芒鞋。
虚窗独卧听松竹，
半夜一山风雨来。
南有天台北五台，
分明记取莫疑猜。
话头打失不知处，
乞我三文买草鞋。
一生自守至如此，
惟道外皆非所亲。
顾己通塞尽有命，
是身可忍求因人。
南康南麓江州北，
五百僧房缀蜜脾。
尽是庐山佳绝处，
不知何处合题诗。
剖尽枯肠丧尽机，
通身不挂一毫丝。
清风步步随身转，
明月谁分上下池。
向晚鸾笺擘砑红，
相烦归燕简东风。
酬春未得偷閒力，
迟放海棠花几丛。
蜀乡人是大医王，
一道长街尽药香。
天下苍生正狼狈，
愿分良剂救膏肓。
上应星辰下应铅，
太阳三十六交躔。
不因法象无由采，
谁语生于天地先。
五日才能一日来，
眼生方觉有春回。
向来日日频来探，
只道园花不肯开。
莲叶平铺塘水满，
栋花半落渚风清。
无言独立苍茫里，
更听黄鹂一两声。
数卷新游蜀苑诗，
长安僻巷得相随。
草堂雪夜携琴处，
况似青城馆里时。
昔年刘震帅池阳，
曾制轻车学运粮。
独辐不堪承重向，
至今零落在行廊。
密密无声坠碧空，
霏霏有韵舞微风。
幽人吟望搜辞处，
飘入窗来落砚中。
蛮府参军鬓发苍，
自调欵乃答渔郎。
从今诗律应超脱，
新吸潇湘入肺肠。
空洞玲珑万石攒，
中间逗入翠光寒。
人来坐对山无语，
表里虚明不碍观。
去年误作送君诗，
却又论文得几时。
今日溪边成话别，
荣归早赴北堂期。
夜雨昏昏欲雪天，
数家灯火北山前。
乡心认作桑麻路，
忽有湖船奏管絃。
百书不如一归家，
千闻不如一见面。
既归归见复何为，
解道德山无佛殿。
楚翠亭边花正开，
道乡台下石崔嵬。
主人今有此客否，
客亦思君日百回。
昨日春冰破水边，
今朝腊雪坠风前。
歳华过目疾飞鸟，
壮志如何不着鞭。
十日溪头鹢退飞，
相逢那暇问雄雌。
不如二月春风好，
草木无情亦去思。
先生深住万山村，
雾裹云包不见痕。
也被闲人知去处，
芙蓉巷里木犀门。
山行不用瘦藤扶，
度石穿云意自徐。
夜过西巖投宿处，
满身风露竹扶疏。
谢家诸子尽兰香，
各震芳名满帝乡。
惟有千金更堪重，
只将高卧向齐王。
桑椹垂红似荔支，
荻芽如臂与人齐。
夜来水落知深浅，
看取芭蕉五尺泥。
微云淡月夜朦胧，
幽草虫鸣树影中。
不待南城吹鼓角，
桐声长报五更风。
骤雨翻空何自来，
飞流溅沫洗崔嵬。
要题短句书奇事，
付与曹郎八斗才。
仙掌峰前羽客家，
玉虚宫殿倚云霞。
最高顶上谁曾到，
得见莲开十丈花。
松陵清净雪消初，
见底新安恐未如。
稳凭船舷无一事，
分明数得鲙残鱼。
巖有真龙卧未醒，
此龙于物本无情。
可能暂起为甘雨，
洗我征南十万兵。
烟霄微月澹长空，
银汉秋期万古同。
几许欢情与离恨，
年年幷在此宵中。
老翁还作小儿情，
手种芭蕉为雨声。
便有微泉出堂下，
一泓清彻照轩楹。
周颙宅作阿兰若，
娄约身归窣堵波。
今日丹青拜荆国，
草堂香火已无多。
机语相符句合头，
离钩三寸已吞钩。
孤舟短棹都抛却，
直得朱泾水逆流。
老山代出买山钱，
更贴前头碧玉环。
报答风光无一句，
不知更看几州山。
吴江秋水灌平湖，
水阔烟深恨有馀。
因想季鹰当日事，
归来未必为莼鲈。
庙闭春山晓月光，
波声回合树苍苍。
自从一别襄王梦，
云雨空飞巫峡长。
才入林峦屏迹时，
此身自幸少人知。
婴孩底苦不解事，
偏是怕时方始啼。
梅花雪岸去舟单，
茅屋水田白鹭寒。
好景几回吟不得，
重来无语立阑干。
忽忽残年及耄期，
清晨对镜不须悲。
远行久立虽差倦，
未到人扶见客时。
临臯亭下翩跹客，
缟袂玄裳忆旧游。
推户惘然寻不见，
笛声犹认紫貂裘。
粗砂施佛佛欣受，
怪石供僧僧不嫌。
空手远来还要否，
更无一物可增添。
黄金角黍照盘明，
秋月弓湾鬬彩赢。
应是君王方右武，
内家仙子亦知兵。
窗户清清半掩门，
小儿揩泪立黄昏。
几多心事无人问，
独看梅花月半痕。
杳杳长空敛雾烟，
冰输都胜别时圆。
风传漏报天将晓，
惆怅婵娟又隔年。
澹荡春风满眼来，
落花飞蝶共裴回。
偏能飘散同心蔕，
无那愁眉吹不开。
立夏连朝刬地寒，
看承芍药倩园官。
秋千拆罢无聊頼，
轩槛周遭绿一般。
雨压轻寒春较迟，
春深不见柳绵飞。
忽然飞入閒庭院，
疑是故人何处归。
听彻虚簷䔩䔩声，
铁衣冰骨记身更。
如今休忆鹅池路，
纵竭龙锺做不成。
輭绫腰褥薄緜被，
凉冷秋天稳暖身。
一觉晓眠殊有味，
无因寄与早朝人。
秦树青冥马首来，
路逢双剑倚天开。
江山细入骚人眼，
好带诗囊古锦回。
满庭新绿午阴阴，
风弄疎帘雨弄晴。
窗下岸书眠一觉，
不知人世有公卿。
声华奕世擅江南，
谁似公家伯仲间。
想见当年育英物，
高秋爽气满西山。
曾搜景象恐通神，
地下还应有主人。
若把长江比湘浦，
离骚不合自灵均。
瓦沟残雪滴春风，
賸水残山淡蔼中。
禽鸟不知人意老，
数声啼落野梅红。
风尘何处讬清魂，
家世梅花水月村。
旧箧已无封禅稿，
独怜渴病似文园。
溪头风浪起虚传，
宽大遭逢台阃贤。
见说襄城鞭卫士，
清朝曾恕范忠宣。
淡黄越纸打残碑，
尽是先皇御赐诗。
白发内人和泪读，
为曾亲见写诗时。
苍然暮色已峥嵘，
姑射山头卧玉鲸。
墨客强生龙虎想，
我来犹自怯威名。
四边浪打山疑动，
寺在半空山顶头。
遶槛门窗多昼掩，
应嫌坐卧见沉舟。
无人肯作除非乞，
没药堪医最是风。
求乞害风都占断，
算来世上少如公。
客中把酒挹江山，
更借诗人为解颜。
自是交游十年旧，
向来相得立谭间。
至德无私不我欺，
精祈未效莫轻疑。
但令葵藿勤倾向，
会有风云感会时。
传芳远远自西隣，
锦伞高张熨眼新。
花睡觉来红泪落，
年年如忆故宫春。
晴云冉冉薄斜晖，
春静衡门半掩扉。
风入墙头丹杏晚，
高枝频飐乱花飞。
九夏光阴一瞬间，
休论城市与深山。
大圆觉是安居处，
坐断毗卢境界宽。
故人相望马牛风，
世事波涛滉漾中。
漓水东边两年住，
往还才有一珂公。
小伞轻包手自携，
少需脚力过危梯。
入门失问翁高姓，
看尽壁间前后题。
小轩幽槛雨丝丝，
种竹移花及此时。
客去解衣投卧榻，
半醒半醉又成诗。
簇簇团团似剪霞，
雨中相对为咨嗟。
固知沾足遍宜稻，
只恐淋漓解损花。
只道梅花已乱飞，
何须点缀谢庄衣。
独欣冻死安西虏，
载取狐巴马上归。
孤舟渐渐脱长淮，
星斗当空月照怀。
今夜分明栖海角，
未应便道是天涯。
两两黄鹂色似金，
褭枝啼露动芳音。
春来幸自长如线，
可惜牵缠荡子心。
堂堂妙相绝锱铢，
善恶都忘见也无。
万里云收天界净，
海心无浪月轮孤。
尧民丧考无生意，
杞国忧天有坏时。
闻道宗祧归圣嗣，
一时收泪贺重熙。
白首归来作老农，
丰年里社得过从。
劝君莫梗贤侯化，
去后思侯未易逢。
投老归欤一草亭，
荜门蕙帐对兰屏。
自从滥吹红莲幕，
孤负东风柳眼青。
至人无梦梦不到，
天道恶盈盈有馀。
龙髯已断嫔嫱老，
豹尾不来岐路长。
旰食忧民宴乐疏，
太仓几有九年储。
贾生未解人间事，
北阙犹陈痛哭书。
王孙还是负佳期，
玉马追游日渐西。
独上郊原人不见，
鹧鸪飞过落花溪。
濯缨人去水空寒，
事属明时欲问难。
日暮客归园馆闭，
鹭鸶飞上石棋盘。
梢横鹤膝小池东，
几点疎花冷淡中。
自是晓妆匀未了，
故擡粉面对青铜。
塞云点点阵云高，
黑面将军衣白袍。
夺得贼鎗并贼马，
凯歌归去醉春醪。
门巷萧条长绿苔，
经旬清坐罢传杯。
麴生风味那忘得，
少待吾家芍药开。
千步廻廊远接连，
叠山盈壁状天然。
重新绘画非尘境，
不是高真即列仙。
笋舆穿过万重山，
邂逅登亭一解颜。
剩欲题诗徧苍石，
举头羞见岭云閒。
击搏微禽拙自防，
网罗须触是寻常。
不知利嘴鹰扬处，
却漫喧啾怨凤凰。
是处梅花与雪融，
竹间开晚正玲珑。
陈君为我言如此，
折赠当期慰眼中。
君家富贵有汾阳，
只要文章光焰长。
莫为梅花费诗句，
细思丹桂是天香。
暮云收尽溢清寒，
银汉无声转玉盘。
此生此夜不长好，
明月明年何处看。
深嗟幪懂顽皮靼，
只道无人来剔拨。
我今年少或龙锺，
胡乱度生管广挞。
闯巢抟黍待晨饷，
投岸舂鉏寻暮栖。
总是心为形所役，
搔头独立渡桥西。
万丈仙山望欲寒，
白云中断出栏干。
登登忽向峰头立，
好与凡人地上看。
茂异纷纶集汉庭，
求贤诏在竹书青。
共趋金马门前路，
谁识东方是岁星。
玉粟匀圆官样黄，
领巾借与十分香。
冲寒不为生春物，
自要晨霜为洗妆。
万乘何曾换一瓢，
羽成玉骨蜕尘嚣。
是非到耳虽无迹，
颍水何曾洗得消。
醡头春酒响潺潺，
垆下黄翁寝正安。
梦入平阳旧池馆，
隔花螭口吐清寒。
湖遶巖城列象寛，
万家台榭水光寒。
片帆隐隐生遥极，
谁问曹溪意转难。
水匝桥横处士家，
东轩书册旧生涯。
秋风满径一筇晚，
柳未全疎桂欲花。
橘隠仙人是乃翁，
几年涵养在其中。
商颜不出浑无事，
安得开禧第一功。
一枝开破一年春，
鬭蕊稠花总后尘。
却恨无媒怜独夜，
月偷清影向何人。
高哉千丈屹南端，
路入层云欲到难。
试看幼舆岩石里，
人间争似画图看。
肝胆重重楚越分，
别来不愿见诸君。
那知熟血重相喷，
涴却三千里水云。
江月照，松风吹，
永夜清霄何所为。
无孔笛吹云外曲，
相逢知我者还稀。
桃红半老杏红衰，
乱委苍苔况是梅。
不恨狂风取花去，
一樽寒食为谁开。
贤愚狂圣等为人，
要是天君自策勲。
举世纷纷谁得妙，
韩公惟许孟轲醇。
天工忽忽度年光，
料理人间富贵忙。
闲里何曾关造物，
一分风景亦收藏。
明朝同上四贤山，
要与羣英尽日还。
认取钩深堂上意，
春风曳曳鸟关关。
绿侵小径蟆衣草，
青络疏篱鬼带藤。
未暇开编寻本草，
且将名品问山僧。
新年城曲坐溪台，
密霰初收晚冻开。
无限禽声兼柳意，
欲催春色过湖来。
瑞霭烘春夜不寒，
骏奔冠珮拥回环。
景钟奏彻升烟起，
又报端诚立贺班。
翠玉玲珑朵朵娇，
熟衣裁得替生绡。
都人不识悲秋苦，
只等西风出看潮。
沉烟摇碧透金铺，
密下珠帘镇玉壶。
近赐赵昌花雀障，
却嫌崔白芰荷图。
自古功成祸亦侵，
武安冤向杜邮深。
五湖烟月无穷水，
何事迁延到陆沈。
登览兹山古到今，
流传今有几何人。
如今胜践悬知少，
况有新诗为写真。
早灰百念卧灵山，
世路无心绝往还。
僧相祇宜林下看，
不堪行到画堂前。
五更三点造辕门，
了却文书日欲昏。
出入戴星吾岂惮，
要须一饭不忘恩。
无限居人送独醒，
可怜寂寞到长亭。
荆州不遇高阳侣，
一夜春寒满下厅。
吠犬柴门扣未开，
满身风雨立苍苔。
翠禽一箇高枝上，
啄得残桃落地来。
更无一箇子规啼，
寂寂空山花自飞。
啼得春归它便去，
元来不是劝人归。
有竹如椽故可佳，
况于竹外隠鸥沙。
不嫌官道多车马，
此地端宜着钓车。
客尘悟了息攀援，
万事虚浮一聚烟。
挂佛壁间趺坐稳，
遶簷翠柏解谈玄。
小亭新得辨山名，
云外峰峦画数层。
太守引宾谋一醉，
甘瓜不用集青蝇。
圩田平没石田枯，
秋暑如蒸雨竟无。
六十年前曾记得，
步行一直过西湖。
当时护跸此盘旋，
倒指重来仅十年。
决策迁都言漫切，
自怜微力莫回天。
花柳芳菲二月时，
名园剩有牡丹枝。
风流杜牧还知否，
莫恨寻春去较迟。
一官塞北似飘蓬，
邂逅威严霁弱翁。
它日若陪林下客，
亦能把钓待秋风。
梅蒸方过有馀润，
竹醉由来自古云。
掘地聊栽数竿竹，
开帘还当一溪云。
兴阑猛辍凌江棹，
重看鶑花茂苑春。
归自乘流留亦好，
浙风淮俗总宜人。
极目江山依夕照，
回头城市隔嚣尘。
登临未久还西去，
堪愧芸夫每问津。
一从犬吠瞰西山，
便报车轮不得还。
自诡长驱如破竹，
不知先衄剑门关。
一曲霓裳失太平，
渔阳鼙鼓暗风尘。
君王只识杨丞相，
不识平原老守臣。
六龙西走入崦嵫，
寂寂华堂漏转时。
一寸丹心如见用，
便为灰烬亦无辞。
晓行山路梅花白，
晚宿溪桥柳色青。
此去西湖春渐暖，
画船沽酒水边亭。
旷劫无尘世界中，
恣吹野曲晚来风。
看看本来无一物，
满山云树雪花红。
近村非少茂林枝，
十二乌巢一树栖。
应恐此间难觅句，
预先留作我诗题。
画舫前头碧湛空，
晴云低影更溶溶。
横陈景物无央数，
尽献诗翁阿堵中。
竹外山前见嫩黄，
水沉清渍雪肌香。
应嫌桃李风姿俗，
故作寻常淡淡粧。
狄家天使夜行边，
穆卜亲占百字钱。
五岭共看蕃落马，
便将时雨洗蛮烟。
把定风光末上开，
纷纷如雪点苍苔。
清香飘处多真实，
真实中藏调鼎才。
寒江如梦夕阳斜，
休笑诸贤误晋家。
雨打风吹碑已泐，
英辞空自雨天华。
筠溪四十三岁殀，
师弟与兄传夜衣。
国手棋高更有着，
百年政恐疾于飞。
古人风帽古人心，
独处胡床拥鼻吟。
曾道先生清似水，
东篱无惜种黄金。
八十樵翁无頼查，
芭鞋踏破乱山霞。
那知一迹不到处，
别有葛洪仙处家。
沧洲荷盖已先枯，
嫩处犹堪酌酒壶。
小舫共游期到晓，
夜深尚可觅寒鲈。
底事呼为海里羊，
陀尼为背锦为裳。
慇懃送似曲湖老，
要荐君家玳瑁觞。
百计千般只为身，
不知身是冢中尘。
莫欺白发无言语，
此是黄泉寄信人。
蟪蛄切切风骚骚，
芙蓉喷香蟾蜍高。
孤灯耿耿征妇劳，
更深扑落金错刀。
每羨向平婚嫁了，
恣游五岳可曾回。
也应未断尘缘在，
依旧挑包入浙来。
三年领客醉东湖，
欲去犹携竹里厨。
谁解挽留狂太守，
风荷十顷翠相扶。
瀑雨霏霏湿翠岚，
来从天半许谁探。
凌空踏尽崚嶒石，
始到峰头第一潭。
舍北洗山如有待，
舍南泉发本无期。
羁愁尽落清音里，
不用骞公读楚辞。
痛把山藤手自鞭，
啣冤又上浙江船。
东湖佛法无多子，
莫打诸方肋下拳。
石门得得泊归舟，
江水依依别故侯。
拟把片香投赠汝，
这回欲带忘来休。
汉楚存亡谈笑中，
子房初不有其功。
闭门辟谷思轻举，
肯歎淮阴犬与弓。
雪寒映湖湖水明，
西子淡粧仍浅颦。
不会吴儿底心性，
冒寒湖上去寻春。
误出山来亟已还，
绝尘逸驾竟难攀。
狂奴不了宫中事，
剩得閒身宇宙间。
纷纷剑客走淮濆，
破虏红袍海内闻。
行到巴河打叉处，
居人犹识旧将军。
满径蓬蒿贫不病，
一区寂寞奈愁何。
杜门芳草长杨赋，
可是无人载酒过。
空庭生草路生苔，
寂寂荆扉小径开。
有客试泉方到此，
须知不是为僧来。
闻合天符下玉麟，
祝融湓浦肆时巡。
西山讵必须陵井，
又得餐霞十二人。
龙瑞宫中种玉人，
诛茅结室傍秋云。
自言洞里山川别，
此处千分未一分。
妙相圆明不可亲，
奴儿婢子自殷勤。
指天指地称尊大，
也是传言送语人。
团团竹色遶郊居，
勾引清风百亩馀。
忆昔敲门苏内翰，
而今下马范中书。
红染花梢未是真，
一川晴绿最关人。
谁知属玉双飞处，
占断西湖几许春。
登山临水分无期，
泉石烟霞今属谁。
君到嵩阳吟此句，
与教二十六峰知。
游人行尽天台路，
仙家杳杳知何处。
惟有山前一派溪，
落花依旧流春暮。
晚投村舍款柴扉，
一望门前野色微。
西日堕云斜照尽，
半山秋雨落馀飞。
见说南楼秋气多，
夜凉槐竹影婆娑。
满楼风月成辜负，
奈此青州从事何。
小楼寂寂倚春阴，
宿酒残香恼客情。
连日峭寒疑有雪，
隔帘错听落梅声。
幽人自爱山中宿，
又近葛洪丹井西。
窗中有箇长松树，
半夜子规来上啼。
内禅才成便乞身，
营营众口尚成城。
后来进退交相累，
何似当初微罪行。
南村北村鼓冬冬，
刲羊刺豕祭潭龙。
一生衣食财取足，
百世何妨常作农。
纷纷青子落红盐，
正味森森苦且严。
待得微甘回齿颊，
已输崖蜜十分甜。
三三五五戏平芜，
踏裂春风百草枯。
莫写沩山僧某甲，
恐人悟作祖师图。
清音妙绝东坡老，
方响名高太史公。
水遶乌尤谈笑外，
江连洪雅画图中。
斑竹枝，斑竹枝，
泪痕点点寄相思。
楚客欲闻瑶瑟怨，
潇湘深夜月明时。
柳眼窥春煖欲眠，
梅粧点雪鬭新妍。
一年好处如今是，
远滕清明寒食天。
碧窗凉簟惟便睡，
露井无尘荫绿槐。
梦入醉乡犹病渇，
辘轳声到枕边来。
雁奴到日人初别，
燕子来时我亦还。
驰马直登山绝顶，
争图先见瓦桥关。
蜀人谁不望西还，
何事天公独我悭。
两度来逢单阏岁，
腥风血雨满人间。
万壑千巖拥越冈，
朝陵追念旧天王。
自嗟无路攀弓剑，
尚忍兴言及虎狼。
薰膏佩服尤瑰靡，
联踏春阳特衒骹。
十里青楼玩芳月，
西湖并舫恣娱遨。
吾戴吾头向广陵，
仰天无告可怜生。
争如负命投东海，
犹会乘风近玉京。
呈瑞喧传是有年，
眼前分晓被人谩。
自家冷暖知来处，
老骨从前不怕寒。
海棠搀得小春天，
独向晴窗弄午烟。
造物胡为太颠倒，
此花怎敢占梅先。
华阳新报便门板，
应为高人受箓来。
试问玉门砂远近，
未饶元放是仙才。
姮娥药熟桂华新，
满贮清光待出云。
徐御冰轮行碧落，
世间多少感秋人。
琢琱自是文章病，
奇险尤伤气骨多。
君看大羹玄酒味，
蟹螯蛤柱岂同科。
柏子烟销懒坐禅，
白云半榻伴高眠。
分明记得庄周蝶，
飞向梅花雪涧边。
辍櫂南湖首重回，
笑青吟翠向崔嵬。
天应不许人全见，
长把云藏一半来。
休日吟边引兴长，
岂容簿领更相妨。
怪君诗思如河决，
曾梦西江水涤肠。
自折梅花插鬓端，
韭黄兰茁簇春盘。
泼醅酒软浑无力，
作恶东风特地寒。
师与予心总爱山，
从来已许伴予閒。
若为一出俄经月，
却恋尘凡未肯还。
平生每愧不能诗，
今与诗豪昼夜随。
已许大篇须强和，
少收锋锷始相知。
三时赐食天厨近，
再宿偷吟禁漏清。
二十五家齐拔宅，
人间已写上昇名。
碧瓦朱栏已半摧，
强呼歌舞试樽罍。
邦人莫讶心情懒，
新出莺花海里来。
圜坐红炉唱小词，
旋篘新酒赏新诗。
大家莫惜今宵醉，
一别参差又几时。
疏花鼎立睨霜风，
二季居然侍一翁。
生愿素丝无点污，
黑衣人自作三公。
西皥司分昼夜平，
羲和停午太阴生。
铿锵揖让秋光里，
观者如云出凤城。
日融阆苑红初露，
冰泮瑶池碧半涵。
管取新年多胜事，
当知风化自周南。
四山秋色冷银牀，
燕坐高斋兴味长。
何物与公堪比德，
寒花晚节最馨香。
残冬梅玉已全开，
明日新阳应候来。
但喜癡儿欣节物，
又闻残酒滴炉灰。
禽声戛玉琤如堕，
蝶翅新粧粉欲飞。
山静物闲无一事，
却嫌钓叟下鱼矶。
一月主人笑几回，
相逢相识且衔杯。
眼看春色如流水，
今日残花昨日开。
晓光初入右银台，
鸳鹭分班启沃来。
如水如鱼何际会，
尽言金鼎得盐梅。
朝凭秦望紫玉几，
莫倚卧龙青锦屏。
平生爱山今日足，
尚恨轩冕萦吾形。
设粥殷勤请念诵，
白槌各为念摩诃。
上来功德要圆满，
复去厨头打破锅。
冻压林巢欲堕鸦，
素花飘落结烟霞。
阴风惨淡青山老，
不辨梅花与雪花。
世人言语尽君房，
一一班联玉殿香。
解识逍遥浑一致，
水凫非短鹤非长。
先生拂衣归柴桑，
视时富贵犹粃糠。
义心耻食易代粟，
督邮于我何低昂。
霜锲驼裘耳欲冰，
谁家先我已宵兴。
道傍篱落遮丛篠，
隔火荧荧见一灯。
醉中忽忽到吴头，
怀见金陵却倦游。
不逐波流赴沧海，
挽兹神水上中洲。
万指恬然一路归，
髑髅对对眼如眉。
须知一色明边外，
生死如何搆得伊。
绿胜章台杨柳街，
青罗斗帐净无埃。
五株何用诗频说，
安得韩公到此来。
春暮见花空有恨，
病馀怯酒谩重温。
紫骝踏尽垂杨影，
可笑书生独掩门。
头痛牙疼三日卧，
妻看煎药婢来扶。
今朝似校擡头语，
先问南邻有酒无。
少年亡意学经纶，
老矣空馀此一身。
面似髑髅头似雪，
却来巖谷继前尘。
近来无事学撄宁，
聊得斋居养性灵。
卧着麻衣穿草履，
谁知参鲁解忘形。
一春闵雨动龙颜，
晓殿权停贺雪班。
林下散人看邸报，
也疎把酒废游山。
根盘厚地干参天，
护养龙髯几百年。
忍把斧斤频剪伐，
坐令鳞甲化非烟。
顷刻花开奕叶光，
花间奇字兆灾祥。
神仙幻术从来有，
昔日韩湘今仲湘。
林下萧然一秃翁，
吟髭全白醉颜红。
米盐薪炭时时绝，
自古诗人例合穷。
龟形虾脊不宜红，
腿脚俱长力不庸。
色黑体肥毛白项，
金丝金线绝伦虫。
诗成正自不因题，
看取风人发兴时。
语到口头无可奈，
未须搜搅苦吟诗。
隠庐早学蜗牛样，
讲肆仍将马队邻。
北望乌衣才一曲，
拟携联简就书筠。
圆相中间坐底谁，
便施女拜各呈机。
国师道大徧天下，
未许寻常人得知。
汉庭上方斩马剑，
子制毛锥端似之。
未办朱云请此物，
笔诛市挞佞臣谁。
渊明避俗未闻道，
此是东坡居士云。
身似枯株心似水，
此非闻道更谁闻。
日上苑梅凝素艳，
雪晴宫柳弄青条。
已观寿土封东国，
即看怀金奉内朝。
清溪如鑑照行人，
谷鸟山花景渐新。
五马频来无别事，
为思江上若邪春。
并辔长途骋二龙，
紫骝飞度玉花骢。
何年照影瑶池暮，
露鬛风鬉惨澹中。
晚欣斜日照茅檐，
意谓新晴已可占。
雨脚晓收云更合，
阳乌将出尚窥觇。
小院新凉水竹通，
鸣蝉声断晚来风。
忽然坐睡瞢腾去，
不觉残书落手中。
箧中遗藁墨犹新，
门外池塘草自春。
邻笛一声肠欲断，
骚坛失却倚楼人。
临风玉笛调孙郎，
百字尘昏纸尚香。
细认黄家元祐脚，
似人殊喜见他乡。
形影相随甫半年，
皇恩今日放归田。
回头一梦惊初觉，
敢把穷通更问天。
宽着肚皮急叉手，
镬汤里面翻筋斗。
浑身糜烂转馨香，
那箇禅和不开口。
抛书闲倚店家门，
往事关心孰共论。
燕子未归春尚冷，
一帘细雨湿黄昏。
睡起胡蜂已退衙，
袖中犹带鬰金牙。
懒拈青扇遮微雨，
鬭摘庭前紫笑花。
诵诗久欲陪苏焕，
载酒谁怜访子云。
莫道囊空乏供给，
邻家芹菊许人分。
说道疏时元是密，
偶于忙处得寻閒。
宿愁复岭重山外，
新趣清风明月閒。
弯弯曲曲箇形骸，
曾向红炉煅炼来。
触着上头关棙子，
千门万户一时开。
山回溪净气尤清，
落水声中反独荣。
日照月移俱可翫，
株株根畔古苔生。
三月洛城春半时，
秋千未拆杨花飞。
小车不出闲春泥，
乱红翻处流鶑啼。
振鹭翔鸾集禁闱，
一生只着一麻衣。
湘宫水寺清秋夜，
犹拥青编猎是非。
春风得意酌霞觞，
翠袖宁禁白露霜。
欲向月宫收賸馥，
晓窗强理背时粧。
莲房折尽只留荷，
露盖班班一丈过。
高下横斜无定影，
聚凉着得月明多。
篱落牵牛放晚花，
西风吹叶满人家。
闭门久雨青苔滑，
时见鸳鸯下白沙。
天田不日降皇舆，
留滞长沙岁又除。
宣室无由问厘事，
周南何处讬成书。
飞霞园地固无多，
我爱他时号茧窝。
若缭城跟疎织竹，
锦屏环列绣成窠。
雨底含愁雪里芳，
琉璃叶映小何郎。
世人竞重熏笼锦，
子素何曾怯瑞香。
菊花粲粲怀元亮，
薏苡累累念伏波。
莫歎谗人未投畀，
祇须浊酒到无何。
柿叶翻红霜景秋，
碧天如水倚红楼。
隔窗爱竹无人问，
遣向邻房觅户钩。
金粟钗头次第多，
起看缺月带斜河。
悬知瑞草桥边夜，
笑指灯花说老坡。
夜深未要掩柴门，
且放清风入绿尊。
淡月轻云相映着，
浅黄帊子裹金盆。
蓬鬓蓬门积恨多，
夜阑灯下不停梭。
成缣犹自陪钱纳，
未直青楼一曲歌。
龙蛇满纸势如飞，
浄几明窗得句时。
一阵好风吹过我，
吟馀束手竖降旗。
离骚读罢意沉沉，
痛饮狂歌作楚吟。
鱼腹有灵应瞑目，
后来犹自有孙心。
帝忆庐山万玉妃，
狂风浩荡唤春归。
繁华过眼一朝尽，
惟有珍禽无数飞。
欲寻轩槛列清尊，
江上烟云向晚昏。
须倩东风吹散雨，
明朝却待入华园。
韶阳一曲有谁知，
拍手相逢笑几时。
偶向悦亭杉外立，
元来传在最高枝。
满园花菊郁金黄，
中有孤丛色似霜。
还似今朝歌酒席，
白头翁入少年场。
尔来中酒起常迟，
卧看南山改旧诗。
开户日高春寂寂，
数声啼鸟上花枝。
推倒垣墙也不难，
一轩复作两轩看。
若教从此成千里，
巧历如今也被谩。
火云时节促金刀，
旋捲珠帘剪绛绡。
天上莫将尘世比，
房栊都未觉炎歊。
天子亲颁字十行，
难征老子起岩房。
只将牛粪星儿火，
煨得蹲鸱万古香。
吾知昭德眼通明，
君与渠家最有情。
何况蜚声满黄阁，
定应倒屣笑相迎。
花含别墅无边思，
水放长渠自在流。
别是一般閒富贵，
田家那肯让公侯。
龙首皆求到凤池，
此心只为利名驰。
吾侪所志惟天爵，
厚禄高官总不知。
延英昼永汗霑衣，
正是君王访问时。
应笑开元恣骄乐，
粉团争射学儿嬉。
杜鹃飞飞无定栖，
寄巢生子百鸟依。
园林花老昼夜啼，
安得百鸟挟以归。
谿林烟霭杂斜阳，
髣髴遥岸是故乡。
客里忽惊时节过，
酒旗山店菊花黄。
日长无客到山家，
藓晕封苔一迳斜。
睡美不知中夜雨，
起来惊落半岩花。
十里荷花菡萏初，
我公所至有西湖。
欲将公事湖中了，
见说官閒事亦无。
暗上江隄还独立，
水风霜气夜稜稜。
回看深浦停舟处，
芦荻花中一点灯。
开箇灯心皂角铺，
日求升合度朝昏。
只因风雨连绵久，
本利一空愁倚门。
光摇暗日动珠盘，
汎汎轻风漾碧澜。
俯槛恍然惊醉眼，
云天却向镜中看。
雁飞不断楚天长，
云路霜林级级黄。
何处人烟有墟落，
北风高垅散牛羊。
埋没榛芜不记年，
穿云络石自溅溅。
柳州莫作愚谿对，
乞与佳名到处传。
床根吟夜句冥搜，
莎底啼寒泣怨秋。
人世如何无苦乐，
一般蟋蟀两般愁。
四只渔船叩板木，
几家茅屋长儿孙。
天寒水浅江成路，
地僻人稀郭赛村。
三树稚桑春未到，
扶床乳女午啼饥。
潜销暗铄归何处，
万指侯家自不知。
浮世功名水一沤，
数来谁得百年留。
使能久履姬姜位，
泽不加民时可羞。
晴烟杳霭似春山，
疎柳啼鸦意度闲。
溪上麦田翻未遍，
故迟牛带夕阳还。
山房岁晚冷如冰，
欲访卢仝病未能。
莫怪邻僧无米送，
无人送米与邻僧。
一朝寂寂与冥冥，
垄树未长坟草青。
高节雄才向何处，
夜阑空锁满池星。
寻人直到月坞北，
觅鹤便过云峰西。
只今犹有疎野调，
但绕莓苔风雨畦。
楚割淮西自不轻，
元王宾客亦洪生。
重捐醴酒迷高士，
末路翻亡五千城。
桄榔叶暗宾郎红，
朋友相呼堕酒中。
正以多知巧言语，
失身来作管城公。
道人曾与谪仙游，
仙去骑鲸师白头。
骑鲸端复向何处，
试问援琴招得不。
曲江僧向松江见，
又到天台看石桥。
鹤恋故巢云恋岫，
比君犹自不逍遥。
古甆大椀今无有，
特地凶年洗出来。
满着十分牛乳粥，
客思喫尽鬼神猜。
南来北去无时节，
举翅抬头飞似雪。
当日离春今日秋，
汀江浦上旧明月。
帘幙深深四面垂，
清和天气漏声迟。
宫中阁里催缫茧，
要趁亲蚕作五丝。
篱角绯桃落渐稀，
晚风吹去点苔矶。
挥金岂必如疏傅，
二亩春秧也是归。
驱蚊无术但抓肤，
灯火无因暂映书。
半夜西风吹急雨，
芭蕉声响竹萧踈。
春深相别已秋深，
日戴乌巾遶竹林。
斫得鱼竿长十丈，
无由同钓锦江心。
沩峤冬天轰霹雳，
仰山夏月降严霜。
铁锤两箇都无孔，
打就乾坤自厮当。
松月东轩许独游，
深恩未报复淹留。
梁园日暮从公猎，
每过青山不举头。
全收全放不通风，
点破将来已不中。
礼拜起来虽悟去，
街头笑倒李三翁。
逍遥圣境洞中天，
五色云藏大道仙。
七宝装成银世界，
玉人皆是善心田。
水阔风豪浪拍天，
鱼龙戏舞堕馋涎。
寻常行处多翻复，
看我孤舟得隐眠。
当时先主得关张，
能使西川弱胜强。
今日中原岂无士，
坐愁豺虎乱要荒。
鸟窠佛法无多子，
只在褴襂一布毛。
一气吹来何处去，
至今天下有譊讹。
曾记终南雪里山，
玉峰琼岫耸巑岏。
风流转入丹青手，
画作江城六月寒。
呵笔小吟消白日，
闭门高卧却红尘。
平生笑我千方误，
投老从公两岁隣。
钱塘江边是谁家，
江上女儿全胜花。
吴王在时不得出，
今日公然来浣纱。
于兵于食皆云去，
当使斯民信独存。
不尔此心先已丧，
虽云兵食更休论。
少年力学志须彊，
得失由来一梦长。
试问邯郸欹枕客，
人间几度熟黄粱。
古城栽种畏人知，
定是根盘不可移。
车载斗量稗贩走，
果纲却有入州时。
驱车日日望京师，
冷雨潇潇共泪垂。
一扫顽阴朝故阙，
天开地闢亦如斯。
薜荔坛高秋十分，
汉时笙鹤杳无闻。
平明一觉西风梦，
吹落人间半是云。
行遍高台到曲池，
闲将白发照清漪。
未应官舍无幽事，
亦有临流啸咏时。
一从香影句名佳，
嗣响才称竹外斜。
千古梅诗三句好，
何如阁笔只看花。
一夜飞花满帝城，
晓看玉殿月笼明。
紫宸拜舞山呼了，
都道郊天管定晴。
灭影双溪死便烧，
年年枫落见清潮。
淛江亭下晴翻雪，
卷作浑涛怒不消。
北望燕云不尽头，
大江东去水悠悠。
夕阳一片寒鸦外，
目断东西四百州。
秋风丹桂共徘徊，
应是姮娥着意来。
端为五人俱赴试，
五株更遣一时开。
南极一星天九秋，
自埋光景落江流。
是公至乐山中物，
乞与衰翁似暗投。
百岁无多时壮健，
一春能几日晴明。
相逢且莫推辞醉，
听唱阳关第四声。
都护今年破武威，
碛烟烽火夜深微。
金钗漫作封侯别，
白发生头未得归。
七分形貌十分心，
纵有丹青画不真。
萧散风神清瘦骨，
分明小有洞天人。
一鞭乘兴上山头，
雨脚随风湿破裘。
冬日有情还可爱，
忽开云雾见林丘。
我来万里驾长风，
绝壑层云许荡胸。
浊酒三杯豪气发，
朗吟飞下祝融峰。
自扫松阴寄醉眠，
龙吟虎啸满霜天。
却思初到人间世，
似是唐尧丙子年。
黄梅欲落雨霏霏，
想过重冈湿战衣。
破贼有期先可喜，
裂云箫鼓待君归。
居官役役簿书间，
及到家山困往还。
若欲静吟无俗累，
算来却是客中闲。
五湖烟里我知鱼，
属玉舂锄一处居。
欲到垂虹风作恶，
几株官柳向人疎。
霹雳如春雨似秋，
兰陵冬夜忆黄州。
茂陵封禅期身后，
恰恰营成小竹楼。
披毛戴角学无生，
剑树刀山取次行。
不向五峯吞栗棘，
争知日午打三更。
色异味同失主张，
厌寒附暖逐群芳。
当知不改冰霜操，
戏学陶家艳冶粧。
夜开金钥诏辞臣，
对御抽毫草帝纶。
须信朝家重儒术，
一时同榜用三人。
却忆书斋值晚晴，
挽枝闲啸激蝉清。
影沈巴峡夜巖色，
踪绝石塘寒濑声。
六峰乔木锁云根，
青接平原数里村。
此处无人来听鹤，
海灵山鬼哭黄昏。
田园岁晚欲榛芜，
短褐苍颜与世疏。
华屋徒惊栖万卷，
伤心投老已捐书。
秉轴持衡岁五周，
从今千载国同休。
汾阳谩校中书考，
安得如公尚黑头。
空明不碍醉中行，
月晕风生夜几更。
篱落无声水天阔，
露荷相倚钓舟横。
粉光薄薄髻云垂，
叶满湘笼独步时。
女伴未来归未得，
水边閒照插花枝。
秋天一饷晚风凉，
笑语人传早稻香。
楼上醉时帘半捲，
愁添客鬓两苍苍。
有妇谁能似尔贤，
文章操行美俱全。
一编汉史何须续，
女戒人间自可传。
鹁鸠声歇已闲晴，
柳眼窥春浅放青。
楼上捲帘凝目处，
远山如画尽帏幈。
二由一有一莫守，
面首面南看北斗。
勘破末山不露顶，
玄机无着高叉手。
京尘无奈染征衣，
况是南宫逐客归。
后夜子陵台下去，
祇应惭愧钓鱼机。
暝色才从草色生，
管弦罗绮尽归城。
不应闲却孤山路，
我自扶藜月下行。
送君江上日西斜，
泣向江边满树花。
若见青云旧相识，
为言流落在天涯。
送客随家丰俭施，
尽情为饯免生疑。
却蒙惠重过相赠，
歛手遥别向暮归。
一舸秋风梦亦寒，
津人只作贾胡看。
断桥袖手暮烟合，
等得芦花雪满滩。
轻波拍岸琉璃碧，
落日衔山玳瑁红。
一曲渔歌人不会，
芦花飞起渡头空。
黄蘗树头生蜜果，
趁书云节要拈提。
舌头具眼百杂碎，
抹过庞翁向上机。
吾家小院千里驹，
眉宇照人自秀整。
平生尚友康山陶，
拔俗翩翩有高骋。
山似愁眉烟画翠，
月如醉眼晕生红。
鹤雏踏碎芙蓉影，
酒思诗情渺碧空。
五帝三王只为民，
几曾欲贵自家身。
英雄势去死即已，
尚肯贪生事别人。
新教邠娘羯鼓成，
大酺初日最先呈。
冬儿指向贞贞说，
一曲干鸣两杖轻。
海燕坐间谈实相，
泥人梦里获真如。
空中种黍长年饱，
陆地栽莲永不枯。
清芬堂下千株桂，
犹是韩家旧赐园。
白发老翁和泪说，
百年中见两平原。
葡萄美酒夜光杯，
欲饮琵琶马上催。
醉卧沙场君莫笑，
古来征战几人回。
如龙骄马出东华，
竞指横乌席帽遮。
尽道李家模样好，
最宜头上带宫花。
大儒读书如布谷，
小儿据几如王孙。
道人竟日无一事，
卧看前江烟雨昏。
禅心喧挠被诗魔，
月冷风清奈尔何。
一夜欲降降不得，
纷纷徒属更来多。
自知气发每因情，
情在何由气得平。
若问病根深与浅，
此身应与病齐生。
春风吹袂过溪塘，
有客来称铁面郎。
今代贵人甘软媚，
可能肮脏倚门墙。
为爱桃花三树红，
年年岁岁惹东风。
如今去逐它人手，
谁复尊前念老翁。
一见黄花只自羞，
萧然短发不禁秋。
谁人为整乌纱帽，
独倚西风满眼愁。
玉颜红烛忽惊春，
微步凌波暗拂尘。
自是当歌歛眉黛，
不因惆怅为行人。
世尊只眼通三界，
外道双眸贯五天。
华意正浓桃脸笑，
春光不在柳梢边。
紫极殿前朝伏奏，
龙华会里日相望。
别离岁岁如流水，
谁辨他乡与故乡。
樽酒西轩共倚栏，
更无尘事见颜间。
留诗都士知公否，
仁者从来不厌山。
万斛金凡缀树稠，
遗根汉苑识风流。
也知不作清时瑞，
朽腐那关故主忧。
梨花如雪已相迷，
更被惊乌半夜啼。
帘捲玉楼人寂寂，
一钩新月未沉西。
揉云挼雾碎成尘，
落不曾休酉达辰。
鹤禁镂冰成七字，
野人拜赐敢辞频。
不惯山中夜月寒，
满窗树影藓花干。
移床近壁不敢卧，
恐是龙蛇之屈蟠。
孤标元不鬭芳菲，
雨瘦风皴老更奇。
压倒嫩条千万蕊，
只消疎影两三枝。
风沙刮地塞云愁，
平旦交锋晚未休。
白骨又霑新战血，
青天犹列旧旄头。
相逢相揖眼如眉，
百鸟衔花尚未归。
回首春风吹梦断，
旧山云散月明时。
天河秀出九芙蓉，
白也诗词信是工。
我欲依然名九子，
人情山意两融融。
春来莫学虎头癡，
趁取风光二月时。
剩觅吴牋呼阿买，
醉中准拟写新诗。
人间日日有风波，
不系虚舟奈若何。
袖取平生济川手，
行藏终与祖同科。
洞前流水碧于苔，
洞口桃花扑面开。
转头望断意不断，
长啸一声须再来。
雪寒月瘦鬓成丝，
缘底天家圣得知。
从此江山尽驱使，
小民奉敕遣吟诗。
荷已无花柳欲陈，
秋风飒飒水粼粼。
湖山惨淡西施老，
细看终于胜丑人。
陈仓金碧夜双斜，
一只今栖纪渻家。
别有飞来矮人国，
化成玉树后庭花。
三峡飞梁如卧龙，
苍藤碧蔓挂长松。
煮茗窻前清众会，
读书巖下古人踪。
白云洞边流水声，
春风桃李鸟和鸣。
客来扫塔无馀事，
一宿僧房诗思生。
墙头红旆醉僛僛，
大将防江出六奇。
我自中原行铁马，
他时此物不劳施。
山北溪声一路迎，
山南溪响送人行。
也知流向金陵去，
若过金陵莫寄声。
拏得大家些子本，
门前铺席恣开张。
到头滞货同行市，
价数高低两不争。
绿茵春葄暖无加，
醉眼蒙茸缬万花。
闻道芟夷殊不恶，
直须着意认兰芽。
贪贵贪荣逐利名，
追游醉后恋欢情。
年不永，代君惊，
一报身终那里生。
五百年间岸谷移，
邯郸枕上梦回时。
兔葵燕麦玄都观，
好继刘郎旧日诗。
浩劫循环无始终，
年年玉李杲春空。
初成未占兹山顶，
古老唯传展上公。
云门舌上有龙泉，
爱把金针黑处穿。
要会衲僧巴鼻子，
一条红线两人牵。
阿师活葬此江臯，
障却钱塘几度潮。
可是髑髅干不尽，
蛙声依旧响春宵。
饥火炎炎烧断肠，
亲逢王膳不能尝。
可怜并逐溪流去，
百亿沧溟透底香。
鸑鷟无声皇极差，
消磨人物百千家。
姑苏无限骚人楚，
不罪延陵罪浣沙。
情知了得未如僧，
客处高楼莫强登。
莺也解啼花也发，
不关心事最堪憎。
斫案兴言断众疑，
鼎分从此定雄雌。
若无子敬心相似，
争得乌林破魏师。
千里寒云卷朔风，
当轩月午雁书空。
烦君为报江南客，
顦顇辽东更向东。
客舍青青柳色新，
湿云如梦雨如尘。
经年抱疾谁来问，
萍梗何年是住身。
云軿不许折铛追，
太白遗诗人亦疑。
千载何人为湔拂，
谢家春草又生池。
却为多知自不灵，
今朝教汝卜长生。
若求深处无深处，
只有依人会有情。
汉皇傲物终难屈，
太子卑辞方肯出。
虽老犹能成大功，
至今高义如星日。
赐也能言未识真，
误将心许汉阴人。
桔槔俯仰妨何事，
抱甕区区老此身。
孔子九思频点检，
曾参三省重绸缪。
事来若也能思省，
事过何因有悔尤。
河清海晏皇基壮，
雨顺风调百姓安。
三世如来同祝讚，
龙楼曲奏万年欢。
瑟瑟风吹鬓发飞，
自将莎草补蓑衣。
小船撑入芦花去，
家在溪边多不归。
凌空石磴三千丈，
匝地瑶林百万花。
自有眼来方见此，
直疑身已到仙家。
回廊复阁势萦纡，
四岭中涵一气虚。
最爱欣欣向荣木，
毎来相见不相疏。
无相光中未兆身，
清虚渺邈岂为邻。
一轮明月当轩照，
玉殿萧萧不见人。
夫戍关西妾在东，
东西何处望相从。
只应两处秋宵梦，
万一关头得暂逢。
何事苍苔数点红，
晓来花片落春风。
可怜春色兼花尽，
今古此情无处穷。
遯菴胸次太湖宽，
偃岳旋岚鼓不湍。
老手惯曾谙水脉，
也须观水又观澜。
一见行人一下车，
行人都说异乡居。
别来闽岭三千里，
夜宿衡阳梦寄书。
南楼丝管日纷纷，
一带春江浸碧云。
遗老相逢问年几，
白头閒话岳将军。
少者游方老守闾，
独携鱼菽荐幽墟。
何时汝辈无行役，
岁岁为翁策蹇馿。
人言柳叶似愁眉，
更有愁肠似柳丝。
柳丝挽断肠牵断，
彼此应无续得期。
世上危机富贵身，
由来着意鬼神嗔。
到头钟鼎谁消得，
正要山中拾橡人。
小阁高原最上头，
下床莫遣许公羞。
如今老罢栏边意，
不是元龙百尺楼。
上国新行巧样花，
一枝聊插鬓云斜。
娇羞未肯从郎意，
故把芳容半面遮。
太华西南第几峰，
落花流水自重重。
幽人只采黄精去，
不见春山鹿养茸。
问讯人间几日期，
谓言何处是瑶池。
玉杯饮罢梦中醉，
不记神游话别时。
花庭梨雪叠香痕，
燕子归来亦断魂。
懊恼一场春不管，
月明空自立黄昏。
朝看出市暮看归，
数尽行人尚倚扉。
要见先生无尽兴，
少须高树挂残晖。
敢从州县歎徒劳，
斗米真成费束蒿。
一醉石林巖下月，
世间无复武陵桃。
纸灰飞作满山尘，
倚遍灵丘暗怆神。
日暮归来殽核尽，
松阴犹有乞墦人。
缚屋倚松志本清，
援图成趣若为情。
预闻国政无虚日，
笑杀山中宰相名。
蒌蒿登盘朝饭美，
河鲀入市晚羹香。
应无白傅思春草，
却有东坡赋海棠。
汉祖拜将务决胜，
非韩谁敢当兹任。
赤幡高竖化城降，
星在盘兮不在秤。
永和贞观晋沿唐，
奉诏临摹老遂良。
展转流传非一手，
虎贲犹得似中郎。
北阙无书休悔出，
东皋有秫可归耕。
镜容渐改惊非昔，
犹喜傍人唤后生。
醮坛高倚碧天开，
中有清都白玉台。
雾拥霓旌乘月去，
风吹仙乐下天来。
云中老树冷萧萧，
溪上僧归倚画桡。
谁为秋风乘兴去，
松窗先听富阳潮。
秋江平，秋月明，
孤舟独夜万里情。
万里情，相思远，
人不见兮泪满眼。
西望茫茫濯锦矶，
山川祇似旧家时。
杜鹃苦劝人归去，
望帝有宫胡不归。
苔殿重重紫气深，
星分辰位正乾坤。
金轮不御阎浮境，
岂并诸侯宝印尊。
今岁闽中别贡茶，
翔龙万寿占春芽。
初开宝箧新香满，
分赐师垣政府家。
古有道人皆朽骨，
世无价宝是元身。
天公作意相裨补，
又见咸淳第二春。
振廪已责功及物，
辅藩千里实分忧。
尔身在外心王室，
咫尺应须入告猷。
楼船伏波安在哉，
会兵曾破石门来。
昔年已过获嘉县，
今日更登朝汉台。
要识关雎乐不淫，
勿疑汉上有题衿。
思无邪是观诗法，
一笑先生欠古心。
买醉村场半夜归，
西山落月照柴扉。
刘琨死后无奇士，
独听荒鸡泪满衣。
少林无孔笛横吹，
此曲谁人和得亲。
向晓洛阳江上路，
一声唤起几多人。
钱塘江上撑空塔，
塔外遥山翠作堆。
酒罢凭栏呼落日，
水云深处子陵台。
自愧端平村宰相，
今为安晚野堂翁。
君恩全付閒身世，
山水从容一笑中。
千官万岁讲朝仪，
黄繖高张簇仗齐。
清晓山窗频扣首，
虬须隆准伴宸奎。
碧玉双幢白玉郎，
初辞天帝下扶桑。
手持云篆题新榜，
十万人家春日长。
洞前春水漾桃溪，
洞后数声青鸟啼。
二十四巖风雨夜，
神仙过此话刀圭。
屡作家书欲寄人，
姓名愁堕软红尘。
眼边忽见伤春句，
屈指别来犹是春。
杀声沈后野风悲，
汉月高时望不归。
白骨已枯沙上草，
家人犹自寄寒衣。
偎巖拍手葫芦舞，
过岭穿云拄杖飞。
来往八千须半日，
金州南畔有松扉。
野花垂路止人行，
田水偏寻缺处鸣。
近浦人家随曲折，
插秧天气半阴晴。
暂出箯舆上小航，
眼明重喜见江乡。
梦魂孤寄浪头宿，
一夜随潮入富阳。
纤柔醉撚小梅花，
顾影娇春玉凤斜。
不觉窗前三尺雪，
夜风万里卷龙沙。
鬭风鹢退不忺飞，
还似当年过宋时。
又似雪舟人兴尽，
归时却是顺风吹。
麝香萱草移东郭，
锦子葵花买上原。
儿唤乃翁闲一看，
欣然曳杖出篱门。
宝钿云和玉禁僊，
深含媚靥褭朱弦。
春风不怕君王恨，
引出幽花落外边。
蚊脚为梯登梵宫，
含晖发燄宝树同。
微尘菩萨演妙法，
一一俱见摩尼中。
百宝光攒无儿顶，
是大神咒最灵奇。
揭谛波罗僧揭谛，
石人半夜失乌鸡。
俯临城市厌諠譁，
回顾园林景更加。
醉立斜阳头似雪，
往来误认白公家。
春风桃李绣朱阑，
更插芙蓉待薄寒。
花萼未成驺从起，
异时空作憩棠看。
乍凉池馆雨初收，
菱角莲房共趁秋。
独恨碧波浑占却，
更无賸水浴沙鸥。
龙虎江山未改形，
临高一目但青青。
春风岂是无才思，
不洗从来战伐腥。
绝小渔舟叶似轻，
荻篷密盖不闻声。
无人无钓无蓑笠，
风自吹船船自行。
两岸尘埃终不到，
四簷风月冷无声。
路从碧树阴中断，
人向红莲影里行。
常爱东陵早拂衣，
我行曾不叩荆扉。
凭君天柱峰头望，
看我扁舟几日归。
舒卷因风何所之，
碧天孤影势迟迟。
莫言长是无心物，
还有随龙作雨时。
如君方此富春秋，
未可追寻三迳游。
且放子真归谷口，
不应马援困壶头。
乘兴飞帆别翠峰，
水光春静冷涵空。
到人若问曹溪意，
祇报卢能在下风。
纷纷眼界秃居士，
却着云山坏衲衣。
箴孔线蹊无量义，
谁能于此顿知归。
昼枕高舂体不勤，
客来犹复着纶巾。
冒荣初牒无三最，
宁是朝家予告人。
榜题聊复借扬云，
千古行藏本自明。
此阁定非天禄阁，
肯因寂寞便轻生。
秋叶丛边风索索，
迎宾亭下水弥弥。
蓼花深处老渔父，
更把牀头羌笛吹。
水曹文学自名家，
重到扬州兴未涯。
泽底新吟清入骨，
一生只为爱梅花。
寒雀羣飞最上头，
啄残香玉翠云裘。
老坡诗里么么凤，
待与梅花渠是不。
天台路上寻牛迹，
瀑雪千寻带月飞。
见说石桥行不得，
年年春雨上苔衣。
南山云起满庭阴，
帘幕初凉七月深。
桃子压枝桐叶老，
连绵风雨作愁霖。
劈口两桡无剩法，
点头三下不容声。
谢师付授从今了，
一段风流画不成。
德士旧尝称进士，
黄冠初不异儒冠。
种种是名名是假，
世人谁不被名谩。
有美东吴胜事繁，
醉翁遗恨阻跻攀。
只应名阃山河秀，
亦在先生几案间。
几人堪画麒麟阁，
万事不如鹦鹉杯。
只谓故吾诗瘦耳，
寒沙鸥鹭莫惊猜。
临济阴凉树已枯，
片无霜叶拥禅趺。
儿孙不解浇培得，
翫作山门境致图。
紫极秋声竹满轩，
一尘飞不涴琴樽。
白云自逐秋风去，
卧看青山嬾出门。
融融春色满花源，
杨柳阴中系画船。
笑逐鼇头花下去，
旌旗夹道鼓渊渊。
菡萏香连十顷陂，
小姑贪戏采莲迟。
晚来弄水船头湿，
更脱红裙裹鸭儿。
碧玉窗棂三四閒，
一溪流水伴君閒。
雪中惜取青青节，
不用开林自见山。
蔡邕去后右军死，
谁是风流入品题。
只少蛟龙大师字，
至今风骨在浯溪。
昼睡方浓向竹斋，
柴门日午尚慵开。
惊回一觉游仙梦，
村巷传呼宰相来。
可笑此公何太惑，
读书写字到三更。
也知学得终无用，
自肯辛勤比后生。
抽铅点汞旧台荒，
何处搜寻旧草堂。
谁见洪崖最深处，
一坑泥护石中黄。
早弃浮屠学缀文，
争知命薄第难登。
行吟月下敲门句，
气味依然不脱僧。
正字如何例姓陈，
饥来一字不资身。
更将长技为扁榜，
肯信吾家亦有贫。
万古寒潭数曲山，
红尘不到白鸥閒。
先生自是生涯淡，
却厌浮云满世间。
东方千骑拥朱轮，
衣锦归逢故国春。
莫向西湖恋风月，
鸰原知有望归人。
风雨荆州二月天，
问人初雇峡中船。
西南一望云和水，
犹道黔南有四千。
琳宫深处小桃红，
当日玄都事已空。
今见花开浑似旧，
不知又隔几春风。
白傅游春得几回，
寺门还对海门开。
行人莫问横山塔，
曾见开皇混一来。
列屋閒居曳绮罗，
霜刀裁剪竞新磨。
那知红女经营苦，
轧轧寒机几万梭。
窗外晴山竹半遮，
竹根流水细鸣沙。
小园寂寞春无赖，
蝴蝶飞来遶菜花。
三月伤心仍晦日，
一春多病更阴天。
雄豪亦有流年恨，
况是离魂易黯然。
竹枝苦怨怨何人，
夜静山空歇又闻。
蛮儿巴女齐声唱，
愁杀江楼病使君。
清虚亭上晚凭栏，
正我扁舟堕险艰。
举酒纵君能酬我，
未闻流水有西还。
老大初教学道人，
鹿皮冠子澹黄裙。
后宫歌舞今抛掷，
每日焚香事老君。
晨将榜子关宾合，
辇出房时已奏知。
陛对臣寮才下殿，
朱衣丝履上东墀。
居从岩洞友熊罴，
养在侯门送石溪。
要识将军成物意，
往来莫作听猿啼。
兵机将略总如神，
儒术仍参席上珍。
补得国风成百咏，
不妨幕府有诗人。
烟暖谿头草正肥，
尽教牛饱卧晴曦。
捲桐又入深深坞，
吹尽春风不自知。
一千八百隋家路，
两岸青青入帝都。
可惜翠华南渡后，
旧时杨柳一株无。
栖止垂杨最上枝，
绿丝深罩鬰金衣。
也知行客留心听，
弄尽新声始肯飞。
有蟹无监乃乐邦，
人生如意信难双。
公才自是明堂用，
寄语蚍蜉盍少降。
理则无形气是乘，
气随夜息理斯存。
息时无感犹当验，
昼不能清夜亦昏。
蚩蚩六国共忧秦，
独有相如智不群。
完璧东归何足道，
最贤能下怒将军。
却被如来苦诃责，
尔我真心何间隔。
贪忙只欲外边寻，
直至如今连眼塞。
捏不成团拨不开，
衲僧一见莫轻猜。
今朝为汝明明说，
花奴花奴喫饭来。
睡起杨花满绣床，
为他人作嫁衣裳。
因过行院逢僧话，
始觉空门气味长。
冯家旧宅闭柴关，
修竹犹存潏水湾。
应系星辰天上去，
不留英骨葬人间。
诸葛经行有夕风，
千秋天地几英雄。
弔古不须多感慨，
人生半梦半醒中。
秦季贤愚混不分，
只应漂母识王孙。
归荣便累千金赠，
为报当时一饭恩。
昨夜东风入律新，
朝来蕙露净无尘。
玉觞椒酒陪欢宴，
总道今春胜旧春。
相攻本出忿与疑，
能不终讼固已奇。
讼端可窒君试思，
岁时邻里相谐嬉。
有欠牛眠子为寻，
剩将朽胔换华簪。
家阡只免牛羊到，
此外穷通得上心。
龟趺无处问行踪，
惆怅连江荔子红。
铁铸崔嵬真大错，
骊山铜柱久成空。
风竹雪花建簷瓴，
只道愁霖耳畔鸣。
破晓起来林影动，
一山禽鸟已春声。
一枝自可不须多，
少已难知多奈何。
汉殿纷纷锵剑佩，
桐江但有一渔簑。
雨到中宵寂不鸣，
只闻风拂树梢轻。
瓦沟收拾残零水，
并作簷间一滴声。
三杰留侯不敢名，
肯随走狗例鬺烹。
眼中早已无高粉，
子击何尝有吕生。
涧边烂醉桂花秋，
明发携琴不可留。
遥想两峰湖一曲，
画船何日许同游。
灵源寂寂何杳寞，
先天后天谁疏凿。
疑是娲皇功未全，
漏泄银河斜界落。
曾见青旂上苑回，
瑞幡仙萼翦刀催。
朝来独曝茅檐日，
且暖蓬心一寸灰。
浮图突兀起江中，
镇压东南气象雄。
除却金山馀外地，
苍波何处不龙宫。
一寒游鱼不可见，
春暖游鱼初见面。
渊清人稀鱼可游，
劝鱼切勿亲金钩。
天作閒愁催我老，
夜长犹自怕天明。
日中料想先成梦，
白上髭须数十茎。
功夫但欲存心尔，
底事存心条绪多。
直使圣贤更剖析，
只缘私意费消磨。
一更独坐泪成河，
半夜想思愁转多。
左右不闻君语笑，
以横只见唱戎歌。
脱屐名场蕴壮图，
君方举逸待嘉谟。
即期鹤版临巖室，
万叠云山恋得无。
神剜鬼划剧幽深，
门外藤萝浅结阴。
洞里金仙十年坐，
湛然认得本来心。
夜宿樟林海边寺，
海风吹梦五更寒。
此身不似天涯近，
枉作并州老泪看。
城头云景晓漫漫，
未雪先惊特地寒。
明夜若能沽美酒，
诗僧应不问归鞍。
新晴渡口百花香，
石子池头鸭弄黄。
卷幔夕阳留不住，
好风将雨过梅塘。
吾家本住洞庭西，
烟雨生涯接钓矶。
今日吴江亭上望，
水光山色却如归。
暖云芳草媚晴川，
花正娇春柳欲眠。
老景侵寻生事拙，
旧巢归燕自相怜。
经行塔下几春秋，
每歎无缘到上头。
今日登临方觉险，
不如归去卧林丘。
土木形骸付等閒，
祇应饮啜亦皆然。
蒸来十裂已堪笑，
何况长持饭几千。
十方薄伽一条路，
打破乾坤无处所。
若人问我祖师禅，
东边日出西边雨。
登高却是今最高，
九峰寺上诵庄骚。
茶话恰宜汤餠素，
满身风痒怕村醪。
昼役人功夜鬼功，
阳开阴阖几时终。
不闻掷土江中语，
争得盈流一水通。
江波无柰暮云阴，
一片朝宗只此心。
今日海头觅船去，
始知百炼是精金。
法身觉了无一物，
入灭降生非出没。
观身实相亦如然，
究竟何曾离兜率。
鸾帐薰衣赐御香，
花阴未动日初长。
人闲相约寻芳去，
春困不禁千步廊。
啐啄之机类不同，
飞星撒火髑髅空。
偷心死尽难为活，
忽见金乌出海东。
莫倚行台怯酒醺，
一杯父老送慇懃。
白云岭上虽无数，
未敢持来玷使君。
裴令有心吟绿野，
赞皇作意向平泉。
君王夜半思元老，
明日金瓯宝墨鲜。
退笔如山未足珍，
读书万卷始通神。
君家自有元和脚，
莫厌家鸡更问人。
慧公幻出一斋堂，
巨栋危梁压十方。
更有心堂无量阔，
阔中别有好思量。
南来听是保宁锺，
锺送风来风送锺。
气只与声无间断，
此心何况与人同。
坐中七叟推年纪，
比较前人少几多。
花似锦红头雪白，
不游不饮欲如何。
流杯亭下水无声，
满地牛羊野草腥。
何事当时贪宴会，
至今帝醉未能醒。
对花懒举玉东西，
孤负金钱满绿枝。
短发不堪重落帽，
枯肠何可强搜诗。
白莲阁下小方池，
后主曾于此避隋。
知拥二妃何处去，
至今石脉带臙脂。
因知义利本殊途，
莫笑墦间乞祭徒。
正使往来多显者，
此中尤要着工夫。
荷叶笼头学道情，
花妆那似妾妆清。
双双头白犹交颈，
翻笑鸳鸯不老成。
百八摩尼杏叶光，
圆通门户日开张。
度生莫恃莲舟稳，
恶浪狂风自着忙。
羣鱼何日举舟师，
玉海瑶山欲霁时。
正是严冬当设脍，
老翁香饭必先炊。
暑雨连朝困鬰蒸，
淖深蛙蚓上阶行。
晚云翻海忽雷震，
农说断梅明日晴。
石龟泉畔铁袈裟，
上有猿衔五色花。
见说道人时挂搭，
旋将青拂扫烟霞。
可怜风雨逼流阴，
无奈芳菲恼客心。
暂引江南春入眼，
不辞多掷袖中金。
手书不受叛臣污，
摧抑多端只故吾。
已喜生前能自保，
却怜身后尚遭诬。
小邑萧条兵火馀，
狐狸入市自相呼。
茅墙竹户斜阳里，
十室生涯久已无。
愈作唐经还蓄缩，
邕知汉事谩喽囉。
假令实录成书了，
其奈雍丘问目何。
缁云浅拂衬中单，
苏石蒙茸伴月寒。
欲与南枝分伯仲，
为兄恐自季方难。
□□□□□□□，
□□□□□□□。
更有诗人穷似我，
夜深来共纸衾眠。
我到洞天双眼明，
凭虚不觉骨毛轻。
更有清幽许存道，
为写高山流水声。
路上相逢即是缘，
心知衣法有人传。
真成浄土含诸种，
直到生生始得仙。
春事兼回寂寞滨，
茅簷背日已书勳。
径须引睡携黄嬭，
未办寻芳命紫君。
丞相当年握笔时，
封胡羯末总佳儿。
后来家有无穷事，
便是天仙也不知。
少年书剑几经过，
沽酒谭文还自歌。
今日重来春意閙，
老梅枝上着花多。
褒禅乍住太干枯，
月白风清入画图。
人间纵有千般乐，
不及今朝事事无。
鸣笳已逐春风咽，
匹马犹依旧路嘶。
遥望柳家门外树，
恐闻黄鸟向人啼。
醉翁昔日经行处，
遐想英风万古愁。
芳草斜阳浑似旧，
茫茫江水自空流。
池南池北日融融，
水荇风蒲各占丛。
幸有花枝能照眼，
可无诗句补春工。
玄圃千春闭玉丛，
湛阳一祖碧云空。
不须骚屑愁江岛，
今日南枝在国风。
衣裳俎豆信华风，
酒圣茶颠倚独松。
夏屋渠渠听聚雨，
数寻竹外泻琤淙。
轻舟短棹下安流，
回首烟江望夕楼。
却记阿瞒当日事，
灰飞烟灭只供愁。
笋茁桐敷又一时，
想君日日有新诗。
诗成寄我何其晚，
要与羊何共和之。
酒国韶光无际涯，
大人境界绝朋侪。
生来自有一方地，
何待醉终才始埋。
白云深处是吾家，
山市归来日影斜。
独立前村聊送目，
孤村流水闹寒鸦。
借彼笙箫鼓笛中，
诗人随分得春风。
提壶处处差监酒，
布谷朝朝讲劝农。
八十六年彊健客，
求馀判断二苏诗。
年来点检室中事，
问着邻家总不知。
鸦鹭争飞局局殊，
便生国手亦难图。
未曾落子有一着，
王粲还能复得无。
三国连兵敌就擒，
晋阳城下碧波深。
风涛撼处看沈赵，
舟楫不从飜自沈。
金沙泉下喊春雷，
贡茗先随造化回。
欲望头纲分八餠，
恨无笔力继欧梅。
佳辰三五是今宵，
恰则今宵细雨飘。
天念孤舟人寂寞，
不教月色故相撩。
小山榴花照眼明，
青梅自堕时有声。
柳桥东岸倚筇立，
聊借水风吹宿酲。
不闻沸鼎烹夷叔，
那有云台画四凶。
自与心君消息了，
却将甲乙问穷通。
清江台上读君诗，
颇欲相从慰所思。
何意昌山夜止宿，
忽成风雨对牀期。
一不是，二不成，
落华流水里啼莺。
闲亭雨歇夜将半，
片月还从海底生。
作舞金牛错用心，
唤人喫饭笑忻忻。
黄金自有黄金价，
何必和沙卖与人。
翩翩风御返瀛洲，
清梦还应此地游。
凭仗云鸿寄消息，
尔来何啻度三秋。
去年别我向何处，
有人传道游江东。
谓言挂席度沧海，
却来应是无长风。
城下看山不见山，
东风吹我过前滩。
横陈庐阜沧波上，
十二云鬟得细看。
瘴烟长暖无霜雪，
槿豔繁花满树红。
每歎芳菲四时厌，
不知开落有春风。
日落星稀河汉微，
清秋一点水萤飞。
凉风白露愁先觉，
可待梧桐报即知。
密叶阴阴汉将营，
春风吹断鼓鼙声。
少年不说封侯事，
柘弹铜丸落晓鶑。
北山曾赏浪山梅，
梅蕊含冰一半开。
国老自亡梅自发，
送梅人在亦悲哀。
两种犹如镜上痕，
直达□取岭南能。
便显秀公无跳脱，
徒劳四句语言争。
处处萦空百万枝，
一枝枝好更题诗。
隔城远岫招行客，
便与朱楼当酒旗。
天作凶荒可奈何，
饱人渐少饿人多。
小人已免饥寒迫，
纵得钱多待怎么。
两头纤纤小秤衡，
半白半黑月未明。
腷腷膊膊扣户声，
磊磊落落金盘冰。
啖惑愚民倚怪神，
诛锄当见不淹旬。
何尝耳目亲旗鼓，
只是流离失业人。
相思独向小窗明，
试翦春衣趁晚晴。
还觉此情丝样小，
欲裁不断柰何情。
南国初持使节回，
斑衣仍把锦新裁。
大椿更向萱堂祝，
长到春来共寿杯。
颍水箕山未脱然，
直须断尽世间缘。
野人曾被朱轓涴，
不作天仙作地仙。
莫笑山庄小集休，
篇篇字字爽于秋。
向来枫落吴江冷，
一句能销万古愁。
身随猨鸟在深山，
早有诗名到世间。
客至上方留盥漱，
龙泓洞水昼潺潺。
半阴半雨半晴天，
老觉身閒尽愿眠。
见说军民做端午，
竞沽官酒鬭村船。
顿有亭前春耐寒，
年年扶杖雪中看。
不知谢子题诗处，
比得王家第几般。
小桃破萼未胜春，
罗绮丛中第一人。
闻道使君归去后，
舞衫歌扇总成尘。
青莲居士谪仙人，
酒肆藏名三十春。
湖州司马何须问，
金粟如来是后身。
倒囷虚廪出珠玑，
万事从容指是非。
世有贾生人未识，
漫闻流涕欲沾衣。
安仁愁思怯春寒，
扪泪题诗睫未干。
双燕归来如访旧，
不知吾已是孤鸾。
几树桃花夹竹开，
阮家闾巷长春苔。
启扉索马送客出，
忽觉青红入眼来。
不到西湖又五年，
况当风雪探梅天。
出门有愧登山屦，
寻友空回访戴船。
暖气先回宿草根，
青青行可借芳尊。
未须着意催花柳，
且为乾坤补烧痕。
四壁寒蛩作苦吟，
唤回旅梦约三更。
不知身在禅房宿，
误听松风做雨声。
不倦千寻谒证明，
凭栏下瞰白云生。
更期进步孤峰顶，
要向如来头上行。
忆昨分抄种树书，
三荆今古美同株。
闲将草木供诗戏，
待把渔樵足画图。
行吟泽畔心空健，
解剑江头事已非。
把酒沧浪愧渔父，
何人独向秋风归。
前日归时花正红，
今夜宿时枝半空。
坐惜残芳君不见，
风吹狼借月明中。
客里无鱼未易禁，
春风颇忆洞庭针。
可能更问诙谐肉，
发已如今不及心。
夜半江风金鼓声，
拔营初起石头城。
虏情不料诸军渡，
一战淮西唾手平。
十年海上觅冤雠，
不得冤雠未肯休。
芍药花开菩萨面，
椶榈叶散夜叉头。
巍然一座黑金城，
缝罅全无及户扃。
堪笑英雄难进步，
圣凡到此绝途程。
玉容初起殢春慵，
鬓軃秋蝉不解拢。
十二宝阑闲倚处，
花间应避落残红。
古钓先生鹤发垂，
穿波出浪不曾疑。
心荡荡，笑怡怡，
长道无人画得伊。
内家宣锡生辰宴，
隔夜诸宫进御花。
后殿未闻宫主入，
东门先报下金车。
贾生废宅草芊芊，
路出长沙一怅然。
今日洛阳归不得，
招魂合在楚江边。
老松烧尽结轻花，
妙法来从北李家。
翠色冷光何所似，
墙东鬒发堕寒鸦。
衰散相逢洛水边，
却思同在紫薇天。
尽将舟楫板桥去，
早晚归来更济川。
桃脸韶容柳絮身，
江南西洛岂由人。
可怜杜牧空伤感，
尚在朋游已丧真。
此头那可着貂蝉，
瘦似骑驴孟浩然。
一事比渠差省力，
闭门无句与人传。
此香堪笑又堪悲，
刚把愁肠说向谁。
冶父山前曾落节，
千钧之重一毫厘。
秋水平堤带雨浑，
小桥分港到篱根。
晚来幽事亦可喜，
忽有渔舟时傍门。
绝怜山北松间寺，
门迳漫漫雪作堆。
衲僧定起夜将半，
自拨寒炉分芋魁。
草里寻常万万千，
报云飞去岂徒然。
鼻头是甚闲皮草，
十字纵横一任穿。
梁皇法令岂徒劳，
滞货私通价转高。
芦苇萧萧熊耳月，
至今大地是波涛。
下种人来地有因，
若非因地若轻陈。
曾将此子教谁种，
安解参同向吕真。
诗人满腹着清愁，
吐作千诗未肯休。
写徧壁间无去处，
却将红叶强题秋。
荔浦园林瘴雾中，
戎州沽酒擘轻红。
五年食指无占处，
何意相逢万壑东。
林影溪光风力微，
黄鹂隔叶啭还飞。
从教万点飘浮去，
頼有庭花愿不违。
两头纤纤新月眉，
半白半黑对客棋。
腷腷膊膊拊翼鸡，
磊磊落落饤坐梨。
数间茅屋冷如冰，
久住与人亦有情。
最忆蟠轩新种竹，
夜深谁与听秋声。
花映垂杨汉水清，
微风林里一枝轻。
即今江北还如此，
愁杀江南离别情。
轻舟一叶一轻篷，
上有萧萧鹤发翁。
昨夜不知何处宿，
月明都在笛声中。
新渠弥弥漾波深，
千里桑麻蔼碧阴。
喜动天颜古循吏，
催教增秩赐黄金。
哦吟但写胸中妙，
饮酒能忘身后名。
但愿长閒有诗酒，
一溪风月共清明。
无忧树下浴婴孩，
清晓蔷薇带露开。
转过衲僧相见处，
后槽馿马出胞胎。
鸟咮倾蓝雨春霁，
琼芳入眼雾冬昏。
一枝肤雪壶中曜，
静几低窗养晏温。
夜半诗成欲寄君，
梦魂飞渡楚江津。
怡怡前日如兄弟，
今作东西南北人。
自笑疏狂同拾得，
谁知癡钝若南泉。
几回食饱游山倦，
只么和衣到处眠。
住在何方号阿谁，
默然不答笑熙怡。
知君不是北来者，
下载清风合自知。
虐雪饕风春事晚，
轻红未放入夭桃。
即看倚杖花经眼，
便许堆盘黍雪毛。
不须夜夜看太白，
天地景气今如斯。
始行夷狄相攻策，
可惜中原见事迟。
指谓名场结浄缘，
修行随处护龙天。
只今挽下银河水，
已污缁尘四十年。
九万鹏霄振翼时，
与君同折月中枝。
细思淳化持衡者，
得到于今更有谁。
今岁东风巧剪裁，
含情只待使君来。
对花无信花应恨，
直恐明年便不开。
红蕉曾到岭南看，
校小芭蕉几一般。
差是斜刀翦红绢，
卷来开去叶中安。
谿翁夜傍清溪立，
千尺丝纶一红粒。
天空月白不见人，
无声露滴苹蓑溼。
谁为栖栖鲁孔丘，
辙环天下果何求。
爱人学道行吾志，
束带何伤见督邮。
水满田畴稻叶齐，
日光穿树晓烟低。
黄鶑也爱新凉好，
飞过青山影里啼。
此土只见看杏蕊，
大梁亦复卖梅花。
此心还似庾开府，
不惜金钱买取夸。
江边踏月入孤舟，
水月流光一片浮。
夜静海门雷怒吼，
潮头冻杀未甘休。
吾家旧物贾生传，
入内遥分锡杖泉。
鹤去帝移宫女散，
更堪呜咽过楼前。
已许郊间陈祖席，
少停车马莫催行。
刘郎休恨三千里，
樽酒十分听我倾。
吴兴六月水泉温，
千顷菰蒲聚鬬蚊。
此井独能深一丈，
凛然如我亦如君。
东西南北无门户，
大地山河不复藏。
今夜碧天云脚尽，
一钩月挂几人肠。
凝碧池头蘸翠涟，
凤皇楼畔簇晴烟。
新词欲咏知难咏，
说与双成入管弦。
天孙洗黛作灵泉，
山腹空明一镜圆。
不用奔流出山去，
人间浊浪正浮天。
买书堆屋当藏珍，
砚水生春玉作麟。
此老大蒙稽古力，
至今疎草墨花新。
岭入青天不可梯，
六飞到此尽遭迟。
异哉犹有秦皇马，
回向庭前化鹿儿。
帝遣持将紫诏来，
山前九锁一时开。
洞天绝境胜阿阁，
览德飞翔日几回。
李珣骨已成丘垄，
仲逊身犹占水云。
扶策南来山满眼，
实头乡话与谁论。
细草摇头忽报侬，
披襟拦得一西风。
荷花入暮犹愁热，
低面深藏碧伞中。
丘公已殁故人稀，
欲过街西更访谁。
每到子城东路上，
忆君相逐入朝时。
几日春寒怯上楼，
楼头烟缕拂帘钩。
相看瘦尽浑无奈，
一种风流各自愁。
閒云黯淡草萋萋，
楚泽风高雁阵低。
拟倩王维画平远，
正须六幅翦鹅谿。
雨后阶庭物物新，
睡馀欹枕悄无闻。
只疑日脚随人意，
百刻香才过一分。
生铁铸就崑崙儿，
眼耳鼻舌如泥块。
西天此土谩纷纭，
铁眼铜睛看不破。
狄公有记记蛮平，
蛮不难平将贵精。
勉矣诸君修将业，
请将平字作亭名。
刘备孙权岂可忘，
南来举趾遽扬扬。
刘琮脱用王威计，
送死何须到武昌。
曰华曰子数俱九，
细看峯峦何许多。
今古画工图不足，
冠卿诗奈九华何。
仙郎归奏过湘东，
正值三湘二月中。
惆怅满川桃杏醉，
醉看还与曲江同。
老眼昏花废课程，
小窗久矣断书声。
夜来忽得君诗卷，
自起挑灯读到明。
放鹤山中访野梅，
南枝开了北枝开。
花神不作趋时态，
也待鸾舆亲幸来。
昔逐良人西入关，
良人身殁妾空还。
谢娘卫女不相待，
为雨为云归此山。
江南谁折一枝春，
玉骨冰肤画不真。
撩乱清香随驿使，
尘埃满眼正愁人。
秦府藏书熟见闻，
三王遗意可追寻。
如何绵蕞因秦陋，
古礼沦亡恨到今。
为人心切屡忘家，
力量方知有等差。
莫信空山葬冠剑，
且吟古屋画龙蛇。
斩蛟桥北玉枢府，
高树连云第一家。
欲向新图问何处，
客窗风雨对梨花。
剔起便行三万里，
只今休去八千年。
分明更为从头举，
一任诸方取次传。
剩水残山惨澹间，
道人名字满江干。
向疑此语来天上，
何意真成朝暮看。
盈筐鬭草红裙女，
亸袖香毬白面郎。
归去不嫌清夜冷，
李花枝上月凝霜。
光射苍巖石镜屏，
我来一现岂无情。
谁云显晦知时节，
长伴空山寒月明。
广寒宫中第一仙，
情深不碍韵超然。
劝君莫作儿女态，
但向花前倾玉船。
山边水边待月明，
暂向人间借路行。
如今还向山边去，
只有湖水无行路。
玉柱泠泠对寒雪，
清商怨徴声何切。
谁怜楚客向隅时，
一片愁心与弦绝。
曾和秋雨驱愁入，
却向春风领恨回。
深谢灞陵堤畔柳，
与人头上拂尘埃。
天书远召沧浪客，
几度临岐病未能。
江海茫茫春欲遍，
行人一骑发金陵。
缩头只可藏山谷，
出得山来却不堪。
若谓利生开佛见，
这般恶口不如缄。
语燕初飞陇麦青，
春云将雨滞行人。
云间若有金乌卖，
应被豪家占得春。
顽钝天教合作铛，
纵生三脚岂能行。
虽然有耳不听法，
只爱人间恋火坑。
千篇奏牍漫多知，
百战收功未出奇。
名下难居身可辱，
却将湖海换西施。
生来道义胜纷华，
晚抱遗经学种瓜。
犹有爱山心不厌，
时时幽梦到烟霞。
假使铁轮顶上旋，
万里神光体自然。
邪魔似雪飞汤里，
安能惊动老婆禅。
终日江头理櫂间，
忽然失济若为还。
滩急急，水潺潺，
争把浮生作等闲。
恼人风味冠江南，
浪蕊浮花总觉凡。
对此自宜文字饮，
不须更倩玉纤掺。
岁寒木欲老林坰，
兹沐恩光入翠层。
再整丝纶垂钓手，
随缘溳水且腾腾。
半江云湿欲成雨，
两岸水浑初退潮。
短短竹篱花朵压，
深深麦坞雉媒娇。
山色满亭亭倚空，
与君俱在画图中。
解道龙腾青壁断，
令人却忆漫浪翁。
偶住人间遂许时，
残骸自笑尚支持。
直须消破黄齑尽，
始是浮生结局时。
万事伤心在目前，
一身垂泪对花筵。
黄金用尽教歌舞，
留与他人乐少年。
未曾拈出定盘星，
多少行家怨不平。
待得权衡地就手，
方知斤两自分明。
此去相期泰茹连，
归来乡举赛登天。
秋风少壮犹堪想，
人閙何由识老颠。
青草湖中月正圆，
巴陵渔父櫂歌连。
钓车子，橛头船，
乐在风波不用仙。
暑衣初进满宫牀，
雾縠云绡五月凉。
化洽周南无一事，
尚吟絺绤葛覃章。
习习竹风吹古井，
点点苔花生断绠。
寒泉不浸诗人脾，
谩乞山僧泼春茗。
向来俯首问羲皇，
汝是何人到此乡。
未有画前开鼻孔，
满天浮动古馨香。
都城百雉晓云空，
四塔亭亭倚望中。
自是老怀多感慨，
一襟清泪湿秋风。
菊花肯为别人黄，
长怨先生不断肠。
两鬓尽凋无地插，
一杯细嚼入神香。
巢乌噪处绿杨村，
寒食人家昼掩门。
麦陇晓风收宿润，
烟林午日涨黄昏。
未见燕铭勒故山，
耳闻殊议骨毛寒。
愿君共事烹身语，
易取皇家万世安。
吾道如山欲撼揺，
羣儿毁誉漫前朝。
冷看狂骂黄冠奕，
却笑辛酸合爪萧。
春苦无多已绿阴，
重来泉石快幽寻。
碧桃一院无人到，
独自闻鶑独自吟。
何人窗下读书声，
南斗阑干北斗横。
千里思家归不得，
春风肠断石头城。
水知山近已先狂，
箭往星奔趁下泷。
滩下洄流能耐事，
漩沤百转看它忙。
锦里园官供菜把，
草堂诗客重伤贫。
一杯野老夸芹美，
笑煞从来食肉人。
春风岭上春风颠，
杜鹃花下啼杜鹃。
花开花落春事晚，
归欤当及秋风前。
夜冢髑髅元是水，
客杯弓影竟非蛇。
箇中无地容生灭，
笑把遗编篆缕斜。
自锄稀甲细分畦，
忆在西山独往时。
便把须弥藏芥子，
箇中境界有谁知。
飘然忽作五峰游，
三伏谁知冷似秋。
为在深云更深处，
手提白羽看泉流。
官居鼎鼐只儒酸，
雅淡襟期耐岁寒。
拂袖乘箕天上去，
斑斑青史后人看。
万物归来有却无，
不知谁与计荣枯。
雪天梅信何时得，
寂寞中开一画图。
黄屋匡扶事已非，
遗黎空自泪沾衣。
众星耿耿沧溟底，
恨不同归一少微。
春到穷山生意回，
试凭山土育根荄。
花开莫笑无名器，
纵得名花未易栽。
元量清标酷似僧，
诗情书意两相承。
于今自有高人处，
不尚空窗尚巽升。
到官处处须寻胜，
惟此合阳无胜寻。
赤水有山仙甚古，
跻攀聊足到官心。
阳阳春物已离披，
豺虎纵横万事违。
沉痛新阡一来省，
却随江燕又西飞。
收放随时虽有准，
出门入户恐难论。
长安路子君须到，
莫向深村草里蹲。
华雨台前倒法幢，
海门浪里钉枯桩。
千古万古撼不动，
碍塞泼天扬子江。
长条攀折歎离披，
底事人间管别离。
何似龙津通御气，
建章宫里鬭腰支。
沈牛二可归耕去，
百尾言之无乃多。
安得神仙张果老，
为君叱起满池阿。
少小知名翰墨场，
十年心事只凄凉。
旧时曾作梅花赋，
研墨于今亦自香。
唾露金销月似霜，
云屏玉簟剩清光。
不如谁有高唐梦，
翠被华灯彻曙香。
脱体无依是病由，
直须大死一回休。
西江吸尽无涓滴，
便解人前不识羞。
元宵有月便无愁，
已是新年第一筹。
说与素娥从此去，
只须依样做中秋。
征车少憩林间寺，
试问南枝开未开。
日暮天寒无酒饮，
不须空唤莫愁来。
长淮千古自流东，
六月城头日日风。
天际玉潢无少处，
夜山图在明月中。
五云高捧紫金堂，
花下投壶侍玉皇。
从到世人都不识，
也应知有杜兰香。
风香春暖展归程，
全胜游仙入洞情。
一路缘溪花复水，
不妨闲看不妨行。
黉舍炎炎畏日长，
竹亭取次纳新凉。
文章风月须兼美，
莫使时人恨海棠。
涅槃生死两般名，
正眼观来一性灵。
五蕴山头云散后，
大千沙界月长明。
闻达要之不必分，
只缘闻处未尝闻。
子张若解闻中达，
夫子何由尚尔云。
道傍小树复低枝，
摘尽青梅肯更遗。
偶尔叶间留一箇，
且看漏眼几多时。
老来觅句苦难成，
细把风斤镂薄冰。
行到长廊人寂寂，
隔窗一点读书灯。
唤起田公趁晓耕，
香云已带泻簷声。
如何乞取摩空手，
为挽天河洗甲兵。
二曲崚嶒三石峰，
当时秦女采芙蓉。
至今汤沐临清泚，
不作巫阳十二重。
浄练平铺月上时，
无人吟得谢郎诗。
酒酣直欲捉倒影，
千古风流几个知。
东山歌扇圆荷动，
北海琼酥竹叶开。
笑擘轻红堆玉碗，
冲尘亦有荔枝来。
绿叶枝头紫粟丛，
素花抽雪细茸茸。
国香政要枯如腊，
旋买离骚置册中。
薄云疏日弄阴晴，
山秀湖平眼界清。
不必西风吹叶下，
愁人满耳是秋声。
霜碛萧萧落涨痕，
西风吹日堕金盆。
冯高送目河湟外，
万里戎情属柳浑。
旋裁山茧作山衣，
更着芒鞋白接䍦。
自笑支离风貌野，
纡朱纡紫不相宜。
分明与么无无无，
释迦弥勒是他奴。
茫茫宇宙人无数，
几个男儿是丈夫。
黄流衮衮蹴天来，
截岸夷洲不可裁。
凫鹜疆封遽如许，
莫贪浩渺径须回。
危径湍溪六月寒，
阿师分卫入云端。
有人不辨师真伪，
举似山僧短偈看。
嫁与商人头欲白，
未曾一日得双行。
任君逐利轻江海，
莫把风涛似妾轻。
华清恩幸古无伦，
犹恐蛾眉不胜人。
未免被他褒女笑，
只教天子暂蒙尘。
北岳仙人汗漫游，
斯文曾到海边州。
谁怜诗礼甘公子，
牢落青衫向白头。
洞霞疑接台峰近，
石栈空歌蜀道难。
一种灵苗人不识，
半山霜露夜痕干。
谁知别易会应难，
目断青鸾信渺漫。
情似蓝桥桥下水，
年来流恨几时干。
孤峰突兀现青虚，
喜若覊人望故都。
神马已驰身尚远，
却疑真有二文殊。
悠悠世路自浮沈，
岂问仁贤待物心。
最忆过时留宴处，
豔歌催酒后亭深。
梦回簷溜作惊湍，
浄洗炎歊百虑宽。
咫尺东山见膏泽，
令人更忆谢家安。
玄鸟未来阳鸟稀，
广庭松竹皆故枝。
书边癡坐送日月，
春色过门都不知。
无数枝头簇簇葩，
大枝直上细枝斜。
商量开尽商量落，
全要前花见后花。
不容天上妖蟆食，
却许山中狡兔眠。
两日见巖成二绝，
丫头不老月长圆。
漫说朱絃大古清，
政无蒙瞽在周庭。
高山流水本无事，
安用区区里耳听。
正成薄命久寻思，
宛转蛾眉能几时。
汉水楚云千万里，
留君不住益凄其。
炙手权门尽好官，
云山高卧老江干。
相期晚景全名节，
富贵何须着眼看。
诗来千里作春妍，
尚记城南五亩园。
岂但苔痕留屐齿，
故应石上有漥罇。
石边流水竹边松，
中有十年前好风。
悠然自得忽自笑，
今日何日此山中。
不悲霜露但伤春，
孝理何因感兆民。
景帝龙髯消息断，
异香空见李夫人。
扇子峡中有隐士，
清江一曲照柴荆。
当时船急失一见，
至今空忆暮猿声。
出岸桃花红锦英，
夹堤杨柳绿丝轻。
遥看白鹭窥鱼处，
冲破平湖一点青。
吾道陵迟事事讹，
而今无计遏颓波。
徇人玩法成流俗，
但泣金书奈尔何。
水仙踰月驻芳馨，
人物谁堪眼共青。
白傅有诗皆入律，
腥咸声里亦须听。
鸣鞘响断苑墙平，
敲戛惟闻风玉声。
三百年间陵谷变，
寒潮不到石头城。
夜窗松月旧家风，
宦海飘流鞅掌中。
但觉年年添一岁，
不知齿豁与头童。
阅礼敦诗数范公，
威名千古在羌戎。
范公远矣偏裨老，
犹挟仙方可疗穷。
菊黄萸紫染成愁，
粧点西风两鬓秋。
多少情怀无处讬，
欲凭归雁问青楼。
铁崑崙儿喫一攧，
南海波斯舞不彻。
夜半失却拦腰帛，
笑倒东村王大伯。
丹霄能有几层梯，
懒更扬鞭耸翠蜺。
偶凭危栏且南望，
不劳高掌欲相携。
花不能言意已知，
今君慵饮更无疑。
但知白酒留佳客，
直待琼舟复玉彝。
人言王气在鄣州，
嬴政因来凿此流。
地脉何曾真断得，
几多天子御宸楼。
屋后瓜畴接芋区，
门前寥落翳庵䕡。
愚癡不顾妻儿笑，
依旧灯窗夜读书。
水本无心作浪波，
经行偶与石相磨。
不须更问桥安否，
唤取于菟载我过。
日暮下山投宿处，
风前闻客诵经时。
分明此处此时节，
总在目前人不知。
洒扫庭堂职是供，
步趋唯诺饰仪容。
是中有理今休问，
敬谨端详体立功。
石斗微微复浅沙，
兰丛短短茁青芽。
春花着眼未云久，
花事于人渐有涯。
一去丹墀六换春，
已将柴栅等簪绅。
虽无名节高当世，
也是羊裘一故人。
秋风吹空雁旁午，
长天无云月呈露。
为须通晓照清樽，
莫遣中宵生薄雾。
黄菊花中黄蝶飞，
似怜节晚怅馀晖。
春风桃李明年事，
十月清霜何处归。
晓来潮信暂相留，
满耳惊涛愁复愁。
月殿不知何处在，
锦帆摇曳到扬州。
暮天新鴈起汀洲，
红蓼花开水国愁。
想得故园今夜月，
几人相忆在江楼。
此山罗汉极□常，
当日威容俨在堂。
谁信盗中诚有道，
智过君子实难量。
周田且谓曾占易，
商野何尝识梦书。
假使二君无感召，
不成终老在樵渔。
黄华十月愈风流，
不把重阳作话头。
昨夜满林霜似雪，
笑他红叶冷飕飕。
一曲长歌行路难，
昏鸦归尽倚阑干。
不知楚水巴山地，
更有高楼鸟外看。
茂林侵路能藏寺，
乔木参天却见楼。
山石因循云外老，
江声掀扑屋梢流。
曾记窗蝇古德诗，
笑渠未有出头时。
蓦然撞破窗间纸，
透出虚空未是迟。
簷前朝暮雨添花，
八十真僧饭一麻。
入定几时将出定，
不知巢燕污袈裟。
始闻佳耦得韩娘，
百里恩新绶与章。
月欲笼人笼未得，
先生犹治鲁山忙。
谁跨崇塘更起楼，
捲帘平视四山头。
田间草暖牛呼犊，
叶底巢成鹊避鸠。
老来心地烂如泥，
卜得胥湖作虎溪。
七十二峰烟浪阔，
听他游子路头迷。
学得屠龙莫履狶，
屠龙有技未全疏。
斲轮老去谁传业，
珍重青囊肘后书。
疏花淡淡月娟娟，
静坐参渠花月禅。
翠羽飞来栖未稳，
几回搅碎又依然。
庭下缧囚何忿争，
刀笔少年初醉醒。
黄金满把未回眼，
笑杀迂儒欲措刑。
废宇颓垣不复新，
朝元辇道尽荆榛。
惟馀一派温汤水，
长与行人洗路尘。
三十寻思拟学仙，
蹉跎已过古稀年。
一生只作邯郸梦，
枕上奇方秘不传。
拄筇台畔自腾腾，
野草闲花照眼明。
绿水青山皆旧物，
鸟啼猿笑别无声。
万顷平湖一苇杭，
此归喜似贺知章。
上恩赐与西湖曲，
遂老吾家归照堂。
黄云百亩割还空，
垂老禾堂泣晚舂。
偿却公私能几许，
贩山烧炭过残冬。
巖脉交横簇乱峰，
颠崖悬绝隠仙翁。
不须远看连天色，
尽在吾人掌握中。
大庾岭头梅挂月，
居庸关外草连天。
马牛风古不相及，
障雾饕风一梦然。
裴相亭成未退身，
空烦舞袖与歌尘。
至今亭下萧萧竹，
似对秋风怨主人。
谁无念，谁无生，
过现未来心不停。
一念不生无我所，
即是弥陀亲老兄。
禅言难后到诗言，
坐石心同立月魂。
应记前秋会吟处，
五更犹在老松根。
亭下依微见远村，
亭中离恨若为论。
数声歌罢扬帆去，
民吏相看有泪痕。
夹岸朱栏柳映楼，
绿波平幔带花流。
歌声不出长条密，
忽地风回见䌽舟。
秋气侵人冷欲冰，
不由老境不愁生。
雨声已遣侬无睡，
更着寒蛩泣到明。
柘冈阴满雨初晴，
野迳无人独自行。
一饭茅斋最潇洒，
香芽如玉待君烹。
邂逅闻弦即赏音，
况逢清境夜携琴。
一罇相遇烟霞外，
不废江湖万里心。
借问城南老居士，
新年乐事复何如。
春寒催唤客尝酒，
夜静卧听儿读书。
交直归来绣幙开，
红炉互劝辟寒杯。
谁知飞雪轻狂意，
倒学佳人舞袖回。
白云巖下古株枫，
洞洞从根透顶空。
认得自家真面目，
逢春叶绿到秋红。
双堠频频减去程，
渐知身得近京城。
春来爱有归乡梦，
一半犹疑梦里行。
纷纷泊泊弄晴晖，
曾逐春风上绣衣。
不为胡僧飜贝叶，
仙家长有碧桃飞。
天色今晨已放晴，
鸟乌亦觉有欢声。
幅巾自是便疎嬾，
饭了花间取次行。
旧交髯簿久相忘，
公子相从独味长。
醉死糟丘终不悔，
看来端的是无肠。
忆昔万株梨映竹，
遇逢黄令醉残春。
梨枯竹尽黄令死，
今日再来衰病身。
草软波清沙径微，
手携筇竹着深衣。
白鸥不信忘机久，
见我犹穿岸柳飞。
昨日花前酒太过，
今朝怕见近流霞。
不应辜负花枝去，
且嗅清香倍饮茶。
御水泱泱绕禁闱，
碧芦红蓼转相宜。
玉堂金阙非人世，
亦有繁华具尽时。
麴生有理何曾浊，
公子无肠却最佳。
罗馔宁同富儿饮，
带糟聊慰老饕怀。
扁舟东去几时还，
身寄云涛泱漭间。
一夜橹声鸣到晓，
觉来满眼是它山。
别乘修程骥騄驰，
书来犹肯记衰迟。
每思胶漆班荆地，
敢忘风波在莒时。
嘉陵江色嫩如蓝，
凤集山光照马衔。
杨柳梨花迎客处，
至今时梦到城南。
搔头珠重步微摇，
约臂金寒束未牢。
要见低鬟揎玉腕，
更须斜抱紫檀槽。
新引龙孙欲解苞，
篱根抽笋已梢梢。
莓苔雨过蜗缘壁，
杨柳叶深莺有巢。
条桑事了蒸麻急，
刈麦人兼种稻归。
作苦那能衣食足，
几多游冶厌轻肥。
眼明三伏见此画，
便觉冰霜抵岁寒。
唤起生香来不断，
故应不作墨花看。
家住义兴东舍溪，
溪边莎草雨无泥。
上人一向心入定，
春鸟年年空自啼。
芳菲成梦雨廉纤，
慰眼娇红敢浪嫌。
不但瞿昙当发笑，
老夫初看亦掀髯。
散衣江阁抚疎簷，
吹彻西凉已属餍。
得陇未终还望蜀，
半规更待月纤纤。
广殿薰风日正长，
云峰远岫各微茫。
上天不似人间热，
夏木阴阴六月凉。
好读牀头易一编，
盈虚消息总天然。
峥嵘齿颊皆冰雪，
肯怕炎方有瘴烟。
中州腊尽春犹浅，
只有梅花最可怜。
坐遣牡丹成俗物，
丰肌弱骨不成妍。
排门帘幕夜香飘，
灯火人声小市桥。
满县月明春意好，
旗亭吹笛近元宵。
论功直与酒杯同，
何事生憎在水中。
不使落汤频下箸，
终令骨醉耐春风。
终不求人更赏音，
只当仰面看山林。
一双閒手无聊頼，
满地斜阳是此心。
近日传闻小释迦，
恣施瞎棒与盲枷。
再参通我一转语，
春至山山桃自花。
汉庭用少公何在，
不使羣飞接羽翰。
今代贵人须白发，
挂冠高处未宜弹。
络纬声声织夜愁，
酸风吹雨水边楼。
堤杨脆尽黄金线，
城里人家未觉秋。
朱户未闻迎䌽燕，
东郊先报舞云翘。
姜任盛德符青史，
金屋千春奉圣朝。
谁报江神我欲西，
怕传新句落檀溪。
江头一雨泥三尺，
车没双轮马没蹄。
红蘤墙头蜂过叶，
翠藤池面蚁行枝。
蹔来数刻有馀兴，
若住此轩何限诗。
渊明修静不谈禅，
孔老门中各自贤。
送别虎溪三笑后，
白莲流水两凄然。
法地安然不动移，
振身而立亦相宜。
勿于起坐经行外，
别讨大唐天子师。
读时方喜能戡乱，
责备犹疑过颂功。
归美纵来臣子事，
谁歌宋德乃心同。
梁间两处燕成窠，
来往衔泥带落花。
昵昵并头休巧语，
相依总在别人家。
造化从来不负人，
万般红紫见天真。
满城车马空撩乱，
未必逢春便得春。
谁扶病客起龙锺，
恩在盆倾一雨中。
问讯九关何路到，
拟牋欢喜谢天公。
叔宝羊车海内稀，
山家女壻好风姿。
江东士女无端甚，
看杀玉人浑不知。
满眼秋光动客情，
小园闲步杖藜轻。
黄花憔悴应思晋，
才遇渊明香便清。
满面宫粧淡淡黄，
绛纱封蜡贮幽香。
遥怜未识春消息，
乞与一枝教断肠。
老人无泪与君啼，
梦里相逢路竟迷。
二十三年崇胜寺，
对牀今夜是江西。
前途闻火整装回，
又向新村值水灾。
纵道人生为客好，
这般风味稍关怀。
水晶银线满湖中，
遥与吴江气象同。
我辈他年厌游宦，
思归应不待秋风。
父自耕田母自桑，
受天命与汉同亡。
百年魏晋烟云散，
千古隆中日月光。
万壑秋明一径斜，
满川霜叶胜春花。
何人结屋松风里，
丁卯桥边处士家。
腊中仙赏起华英，
高耸云鼇彻太清。
预占春楼无限景，
更听风度管絃声。
扁舟何事渡江来，
林底相逢笑脸开。
盐米不须重话会，
要须舌上起风雷。
唤回春梦几声禽，
涧草巖花动此心。
搔首偶然自失笑，
不知何处是山林。
远离竺国见梁王，
五鬼临身讨苦噇。
面面相看言不识，
秋风一苇急横江。
茧馆轻寒晓漏残，
春阴桑柘碧于蓝。
宵衣愿治先农事，
故敕宫娥学养蚕。
杨柳招人不待媒，
蜻蜓近马忽相猜。
如何得与凉风约，
不共尘沙一并来。
不嫁当年自薄情，
一朝跨鹤上青冥。
人间有女能如此，
羞杀天边织女星。
文章士海已多传，
供奉班中须此贤。
美化事多难讽诵，
自宜松鹤伴长年。
佩萸囊菊陟崔嵬，
世俗想传有自来。
顾我此身强健在，
不消囊佩亦无灾。
半月山行不识梅，
近城才见一枝开。
呼童截竹敲冰水，
盛取数枝随轿来。
一桡打着这瞎汉，
堪笑令犹行一半。
竿头丝线钓鲸波，
趯浪拏云犹是钝。
早鶑啼滑知寒薄，
午马休迟觉昼长。
四海欢康几务暇，
箫韶时奉万年觞。
万缕纵横如妾恨，
一方轻薄似郎恩。
多时不系纤腰舞，
却对花前拭泪痕。
夏夜深如秋气清，
梦回风露湿桃笙。
渐忻月色分山色，
所恨蛙声乱水声。
满路尘嚣不耐愁，
眠牛冈上自清秋。
霜高木叶流丹冷，
宜为黄花一举瓯。
特立孤高耐岁寒，
渥丹颜貌带儒酸。
荆公诗句休拈出，
北地人今已熟看。
试粉东窗待晓回，
共寻春柳榜香台。
不惊树里禽初变，
共喜钗头燕已来。
昔闻徐卿有二子，
今喜衞家称一儿。
只有九方真具眼，
固应知是渥洼姿。
黄河远上白云间，
一片孤城万仞山。
羌笛何须怨杨柳，
春光不度玉门关。
少游醉卧古藤下，
谁与愁眉唱一杯。
解作江南断肠句，
只今唯有贺方回。
振金喷玉出天闲，
几向骊宫骤月还。
脱使干生天宝后，
画图那得到人閒。
从渠柳色自青青，
莫为行人赋渭城。
只恐南墙旧时竹，
误随风雨作离声。
右坊左里远相求，
东度南登称意游。
已着连峰妨目极，
不应疾雨使心休。
蹇馿破帽耸鸢肩，
石里长松欲到天。
六月尘埃汗如洗，
始知立意不徒然。
李已青白桃正红，
幽人贫病憔悴容。
曳履过涧试萧散，
不知燕麦摇春风。
杜诗韩集愁来读，
似倩麻姑痒处抓。
天外凤凰谁得髓，
无人解合续弦胶。
境静闻钟声易响，
庭高见月影难沈。
青山解隔尘中事，
流水能清物外心。
能言元绪已失计，
潜来公子尤多机。
藏头壳里勿自暴，
曳尾泥中胡不归。
争走金车叱鞅牛，
笑声唯是说千秋。
两边角子羊门里，
犹学容儿弄钵头。
一窗南日照芳祠，
忧国空存两鬓丝。
更化早知成绍述，
平舟悔不用元龟。
扁鹊卢医速退边，
大家饱喫普菴圆。
解冤释结消诸病，
感应无方不用钱。
看诗未了不成眠，
自揭吟蓬月满川。
几日秋晴夜来雨，
五更半港木犀船。
青罗包髻白行缠，
不是凡人不是仙。
家在洛阳城里住，
卧吹铜笛过伊川。
水遶寒城渚外山，
淡烟吹暮画应难。
渔舟举网无人会，
我老吟诗把眼看。
邵尧夫者是何人，
岁岁春秋来谒君。
车小半年行一转，
非如骏马走香尘。
老夫三日门前立，
珠箔银屏昼不开。
诗卷却抛书袋里，
正如闲看华山来。
鼎边鸡犬知何在，
云外龙鸾去已赊。
惟有黄金馀瓦砾，
贫民时复得些些。
去年此日对清光，
圣德能容一介狂。
言畧施行非不遇，
身虽疏外亦何妨。
朝朝蚤起挂南窗，
要看梅花试晓粧。
两树相挨前后发，
老夫一月不烧香。
许生虽学李营丘，
墨路纵横多自出。
交柯挥霍裴旻剑，
乱蔓淋漓张晓笔。
低头久立向蔷薇，
爱似零陵香惹衣。
何事碧溪孙处士，
百劳东去燕西飞。
梅花宜雪犹宜月，
水畔山边更自奇。
十四字传和靖后，
又传君际五言诗。
言公心地最精专，
曾学焦山一味禅。
今日落盆盛白骨，
翻身重上谢郎船。
向来桃李恰随流，
策策风枝又作秋。
但得相如完璧去，
何妨季子敝貂游。
殷雷终日在前山，
风卷云环意作难。
泊暮有怀空伫立，
忽然飞雨到阑干。
雷鼓嘈嘈喧武昌，
云旗猎猎过寻阳。
秋毫不犯三吴悦，
春日遥看五色光。
能为明哲保身谋，
富贵功名总罢休。
早向急流中勇退，
归来闲伴赤松游。
东望少城花满烟，
百花高楼更可怜。
谁能载酒开金盏，
唤取佳人舞绣筵。
髣髴瑶姬拥仗来，
茆簷化作玉楼台。
平明遶砌圆残梦，
元是梅花数树开。
翠云白雪两僊容，
未怯姮娥傍月宫。
若把佳人较清绝，
争妍应愧伯夷风。
东合三朝多大事，
营丘二载足闲辞。
近诗留作归荣集，
何日归田自集诗。
浄人若信平常事，
穿过髑髅连孔鼻。
多中一了一中多，
城东老母难回避。
渊明篱落发铅华，
疑是西湖处士家。
一白自知非正色，
此心只欲比梅花。
庄田总是昭陵赐，
更着官船载御书。
今日残僧无饭喫，
却催积欠意何如。
河上老人坐古槎，
合丹只用青莲花。
至今八十如四十，
口道沧溟是我家。
问答分明是切磋，
几人于此见詨讹。
少年俱决龙蛇阵，
潦倒同吟稚子歌。
在家只有一年闲，
至乐多生笔砚间。
天上有楼人不见，
吟魂迷在雨中山。
日暖风和殿宇深，
高花修竹啭闲禽。
宫娥携手临丹槛，
喜看文鸳戏水心。
稻畦新插绿云齐，
雨过沟塍水接溪。
到舍妻儿劳勤苦，
白醪缸畔醉如泥。
地炉无火客囊空，
雪似杨花落岁穷。
拾得断麻穿坏衲，
不知身在寂寥中。
松处筑亭何日见，
霜时开径去年行。
速排忙事成幽事，
已觉贪山浪得声。
寒食原头杜宇声，
谁家不起古今情。
纸钱烧罢人归后，
一树梨花冻月明。
玲珑巖穴巧如刳，
中贮沧浪百斛馀。
衰懒自怜游世久，
襟怀未及汝常虚。
诗翁仙去旧坛荒，
云满空山花自香。
老尽游人春不问，
杜鹃声里几斜阳。
江南六月底风土，
十日市无山鞠藭。
不应梅子趁时节，
自是国人愁寓公。
妙胜庭前折小梅，
净居门外蹑枯苔。
日烦禅老羞茶供，
亲与田翁把酒杯。
杨柳青青欲哺乌，
一春风雨暗隋渠。
落帆未觉扬州远，
已喜淮阴见白鱼。
满街飞絮舞毵毵，
慵困情懐似酒酣。
嫔御宫中行乐倦，
却寻锦叶餵新蚕。
碧摇虹影桥横水，
翠漏林光日薄山。
本绝机心成野步，
却惊鸥鹭不知还。
庙里杉松萧飒风，
庙前江水碧溶溶。
凭阑不见当时事，
落日远山千万重。
挟虎搏蛟良有力，
扼断鲸咽批豹额。
虎豹虽狞却易防，
蝼蚁口中藏剑戟。
韶华客里一番老，
自叹此生行路多。
独上危楼望乡国，
阑干倚遍奈愁何。
南来欣遇千秋节，
北向空驰万里心。
永日清风吹古寺，
一杯聊见祝尧深。
素英飘洒作宵寒，
一寸金花烛泪残。
连夜对香宣两府，
平明谢雪到斋坛。
金鞍玉勒绮罗茵，
梦寐何缘到老身。
辛苦沤麻补衾铁，
谁知布缕又频征。
扫退蜣蜋枕败墙，
一朝何止九回肠。
睡馀扪虱沉沉坐，
偏觉人间白昼长。
尘土冥冥二月风，
寥寥天外有归鸿。
松阴想见芝山路，
隔浦溪花岸岸红。
君行正及荔枝丹，
想见临觞为破颜。
此外但宜烹茗雪，
伤生不用擘蠔山。
营营求足竟何穷，
一足能令万虑空。
可但诗人供望眼，
乾坤都在足山中。
蟏蛸网上罥蜉蝣，
反复相持死始休。
何异浮生临老日，
一弹指顷报恩讐。
窗外蛩吟解说秋，
迢迢清夜惜前游。
月华飞过西楼上，
添起离人一段愁。
一月分身入万池，
道人何处不相随。
卧听绝壑传风籁，
历历新诗世不知。
九霄云路奇哉险，
曾把冲身入太和。
今日东归浑似梦，
望崖回首隔天波。
太行日暮车盘处，
滟滪波翻舟下时。
惟有亭中无一事，
坐看忙杀利名儿。
断当湖山我与公，
问公别后却谁同。
一生海内金石友，
万事人间牛马风。
樗散端如老郑迂，
喜寻山水每携扶。
归来倦卧蓬门晚，
犹忆松篁巧映途。
几树晴葩映水开，
乱红狼籍点苍苔。
东风留得残枝在，
为惜馀芳独看来。
夜雨晓晴春盎盎，
绿愁红醉思迢迢。
独存滋味无人会，
笑看柔风拂柳条。
满座清风来古木，
半窗斜日下危岑。
观僧弈罢了无事，
一枕凉生冰雪襟。
契论经歌讲至真，
不将火候着于文。
要知口诀通玄处，
须共神仙子细论。
杖屦登临望鑑湖，
湖中一半已湮芜。
谁能更继东都守，
长使山阴水旱无。
山萦九锁路幽深，
古木高森积翠阴。
自是仙家风景异，
欣欣杖策步云林。
近来触景多生感，
老去浮名祇浪夸。
頼有风霜数丛菊，
年年岁杪对黄花。
茅亭水溜四周遭，
花木经春一一高。
却望西山隔江水，
径思一叶泛云涛。
点检行年书阀阅，
山中共赋几篇诗。
如今未有惊人句，
更待秋风生桂枝。
表里江山面面来，
秋风此日偶徘徊。
尘埃阅尽心如鑑，
一到江楼眼为开。
菊花村晚雁来天，
同住兰舟未十年。
今日送君须尽醉，
离人独上洞庭船。
悽音怨乱不成歌，
纵使重来奈老何。
泪眼无穷似梅雨，
一番匀了一番多。
尽道神龙此有灵，
一池澄静暮痕清。
如何蟠屈无飞志，
却放鸣蛙有怒声。
江都着足写馀酣，
颇怪朝晖变夕岚。
我与诸峰俱是画，
解随归鸟过山南。
破讷沙头雁正飞，
鸊鹈泉上战初归。
平明日出东南地，
满碛寒光生铁衣。
门前秋水可扬舲，
有意西寻白下亭。
只欲往来相邂逅，
却嫌招唤苦丁宁。
江豚吹浪雨飕飗，
望断天涯人白头。
一舸乘风渡扬子，
数鸥导我过瓜州。
请公早早泛虚舟，
多少行人在渡头。
看取清风起苹末，
片帆歘过五湖秋。
时清休唱太平歌，
大冶红罏着一毛。
试向其中撮灰烬，
亘天红焰已周遭。
共坐栏边日欲斜，
更将金蕊泛流霞。
俗知却老延龄药，
百草枯时始见花。
过雨山亭暑气微，
老人犹未试生衣。
满园閒绿无人到，
春日南风燕子飞。
东风细细筀芽绿，
畏日曛曛天昼清。
万绪不兴坐兀兀，
林端鶗鴃两三声。
夜永无眠非为茶，
无风灯影自横斜。
拥裯仰面书帷薄，
数尽承尘一簟花。
骄马金鞭白面郎，
双鬟小女坐车箱。
轮声辘辘归何处，
留得红笼绛蜡香。
十年欲作石屏题，
覃思冥蒙意转迷。
枕上呻吟翻了此，
短蓬秋雨宿浯溪。
欲识画工真妙手，
画人须是画精神。
孔门诸子工无比，
画出当时活圣人。
鬓毛已自秋来变，
髀肉仍于马上消。
满眼青山不归去，
强颜微禄亦何聊。
我是人间自在人，
江湖处处可垂纶。
扫空紫陌红尘梦，
收得烟蓑雨笠身。
结草为菴莫生退，
百鸟衔花也不来。
花开还被风吹落，
不得春风花不开。
圩上人牵水上航，
从头点检万农桑。
即非使者秋行部，
乃是圩翁晓按庄。
千重越甲夜成围，
宴罢君王醉不知。
若论破吴功第一，
黄金只合铸西施。
落托乌纱垫角巾，
已将清泚涤京尘。
请君便漉渊明酒，
醉后从他雪满簪。
懒向粧台对镜鸾，
罗衣怯薄正春寒。
黄金络索珊瑚坠，
独立春风看牡丹。
新创仙亭复石坛，
雕梁峻宇入云端。
岭北啸猨高枕听，
湖南山色捲帘看。
何知龙肉即猪肉，
细语粗言尽入神。
惜彼当年老居士，
大机曾未脱根尘。
一啸风从空谷生，
直教平地作沧溟。
灵山不与江心比，
谁会茶仙补水经。
侍女争挥玉弹弓，
金丸飞入乱花中。
一时惊起流莺散，
踏落残花满地红。
阴极俄惊一线回，
石人岭上笑咍咍。
摧残枯木非枯木，
今日花从冷处开。
渭城凄咽不堪听，
曾送征人万里行。
今日玉关长不闭，
谁将旧曲变新声。
昨夜姮娥到万山，
更携青女散山间。
天明欲去归不得，
化作此花来破颜。
昔年陪宴上崏台，
一听新歌一举杯。
此会如今嗟已矣，
拟将何调寄馀哀。
枯木巖前差路多，
不行鸟道转誵讹。
狐狸引入豪猪窟，
不久成团被死魔。
拥道行人拨不开，
槛车行看缚戎魁。
羽书便恐椎门入，
知是淮阴露布来。
莲花为号玉为腮，
珍重尚书遣妾来。
处士不生巫峡梦，
虚劳神女下阳台。
粟玉开花颜色新，
秋光未觉减阳春。
萧然不受风埃涴，
知是高标可辟尘。
不见青莲花落时，
鼎湖惟有白云归。
一峯孤立如天柱，
若较灵巖具体微。
旌旗如火浪如鸥，
一路春城次第游。
江上高楼欲千尺，
便从今日望归舟。
玉漏声长灯耿耿，
东墙西墙时见影。
月明窗外子规啼，
忍使孤魂愁夜永。
云锁瑶扉童未起，
树摇凉露鹤初还。
曲肱道士清溪水，
心在羲皇未画前。
雨声云气暮萧萧，
罗扇恩疎井树凋。
心事暗随归梦去，
壁灯留与可怜宵。
黄金汉鼎青错落，
绿玉秦玺红屈蟠。
龙翔凤翥入刀笔，
宝晋山林风月寒。
经年邮驿许安栖，
一会他乡别恨迷。
今日海帆飘万里，
不堪肠断对含啼。
白骡代步若奔云，
闲人所至留诗迹。
欲知名姓同源流，
请看郴阳山下石。
干闼婆王曾奏乐，
山河大地皆作舞。
争如跛脚老云门，
解道腊月二十五。
斑竹枝，斑竹枝，
泪痕点点寄相思。
楚客欲听瑶瑟怨，
潇湘深夜月明时。
不到青园三月馀，
行间茂密见新蔬。
最怜鼠迹生尘案，
复有潜筠穿我庐。
教令浮民一岁期，
只将平易抗浇漓。
朝廷若用循良课，
换取樵川老吏归。
怀王误与虎狼亲，
身死咸阳一旅人。
见说国人怀旧德，
楚虽三户亦亡秦。
闻说沧溟今已浅，
何当白鹤更归来。
旧师唯有先生在，
忍见门人掩泪回。
一片沙明万古秋，
半规月印两眉头。
无人不有关心事，
各自看山各自愁。
独宿大中年里寺，
樊笼得出事无心。
寒山梦觉一声磬，
霜叶满林秋正深。
甘溪依约旧城东，
陵谷迁移一梦中。
春尽踏青人不见，
桄榔老大木棉红。
枕中莫问熟黄粱，
梦里何妨集众芳。
芸省翻书慵辟蠹，
兰闱起草会含香。
玉作肌肤雪作衣，
剪裁风月缀寒枝。
上池可饮偶无路，
空愧当年带下医。
山河四塞旧瓯金，
艺祖高宗实鉴临。
一日尽将输敌手，
何人卖国独甘心。
三年官满冰霜洁，
一日春回宇宙宽。
曾向厅前种杨柳，
绿阴留与后人看。
九苞颜色春霞萃，
丹穴威仪秀气殚。
题品直须名最上，
昂昂骧首倚朱栏。
都人士女各纷华，
列肆飞楼事事嘉。
政恐皇都无此致，
万家流水一城花。
金吾除夜进傩名，
画袴朱衣四队行。
院院烧灯如白日，
沈香火底坐吹笙。
乞巧筵开玉露秋，
一钩凉月挂西楼。
人间百巧方无奈，
寄语天孙好罢休。
岑崟幽邃长松下，
月朗风高寒溜泻。
潺潺古韵实希奇，
卖向人前谁着价。
柴扉深闭百虫秋，
落叶幽花露未收。
野僻了无鸡报晓，
启明星在树梢头。
三卫千官侍冕旒，
君王郊祀款圆丘。
彩棚夹路瞻天表，
一半珠帘上玉钩。
楼观争高不计层，
噰噰过雁自相譍。
钱王旧业依稀在，
岁久无人话废兴。
雁落芦花洲外洲，
半川斜日独凭楼。
笛声何处雁惊起，
点破清江一片秋。
道人扫洒一间房，
纸帐梅花滋味长。
清晓起来无箇事，
炉香端简面虚皇。
去年西坞得相寻，
雪竹霜竹一径深。
圆屋青灯闻妙语，
使人灰尽一生心。
闭轿那知山色浓，
山花影落水田中。
水中细数千红紫，
点对山花一一同。
春雨能膏草木肥，
就中林野碧含滋。
唯馀病客相逢背，
一夜寒声减四肢。
断垅连冈云梦西，
楚王宫殿尚遗基。
桂花半落垂黄橘，
想见章华九月时。
洽闻博识似君难，
况复腾凌宗室间。
屡谏不容甘畎亩，
七侯同日亦何颜。
巫峡云深湘水遥，
更无消息梦空劳。
梦回深夜不成寐，
起立闲庭花月高。
素衣缟袂影蹁跹，
不是天仙是水仙。
老杜吟魂香禾歇，
至今犹绕耒阳边。
篱落寒梅三两枝，
水沉为骨玉为肌。
悬知此去长闲暇，
看尽东风烂熳时。
枣花至小能成实，
桑叶惟柔解吐丝。
堪笑牡丹如斗大，
不成一事只空枝。
远近僧垣共白云，
萧然不着世间尘。
朝参夜讲庸何计，
野饭山栖已可人。
靡靡江蓠只唤愁，
眼前何物可忘忧。
楝花净尽绿阴满，
才见一枝安石榴。
拓窗一粲俯晴川，
尽放薰风到酒边。
小待夜深清月上，
藕花影里榜渔船。
簇簇青莲满意开，
老僧夸说旧栽培。
尘埃不涅花心性，
净客原从净土来。
筠尖侧侧度朝晖，
别泪潸潸渍客衣。
儿女慇懃怜我老，
登山临水送将归。
大夫风韵如彭泽，
五柳萧森手自栽。
我亦扁舟倦游者，
登临聊复赋归来。
羽服悬知澹不妍，
五更清吹月明前。
明朝多少尘劳事，
自倚虚簷一怅然。
波纹回处恰双鱼，
小草花红点绿蒲。
不是幽人相管领，
枉教造化着工夫。
坐久不闻人语喧，
风枝吹动宿禽翻。
几家负却三更月，
未到钟声已闭门。
沧洲叶脱风有声，
渔舠两两从复横。
菁江步口日欲没，
竹山潭边潮欲生。
细桨轻撶下白苹，
故城花谢绿阴新。
岂无今日逃名士，
试问南塘着屧人。
疏竹墙边笋渐添，
况逢数日雨廉纤。
粉梢一夜抛寒箨，
便有清阴拂短檐。
曹谿平地起风涛，
后代船高水亦高。
寄语随流入流者，
更须抛却手中篙。
一丘兀硉苍虬住，
四面森严阵马齐。
却笑白云无定相，
长时逐雨过前溪。
到得荆溪鬓尽斑，
二年心力不曾闲。
如今归去无馀恋，
只有梅花惨别颜。
月华如水夜沉沉，
一曲箫韵韵更清。
曲罢莫言无觅处，
西湖后夜转堪听。
堪笑平原血溅衣，
但知忠义未知机。
命悬鬼貌千秋事，
年及悬车自不归。
据立大功非不智，
复贪王爵似专愚。
造成四百年炎汉，
才得安宁反受诛。
竹风带雨作秋声，
半睡惟闻鸟雀争。
老病衰残惟骨立，
白头看镜不须惊。
一川红涨夕阳波，
幼妇碑残锁绿萝。
不止但争三十里，
曹瞒元不识曹娥。
松桧参天几万株，
清阴夹道暑全无。
暗泉深洞尤难写，
拟借君诗作画图。
天教尤物产闽中，
名字深奇日不同。
顾我素称田舍子，
如何敢啗玉堂红。
锦绷儿啼妃子笑，
鸡头肉念禄山来。
三郎若肯怜汤餠，
岂被香囊作祸胎。
怜君醉里赋新诗，
皎皎风前玉树枝。
在处相逢开口笑，
一生能有几多时。
翠衿红觜便知机，
久避重罗稳处飞。
只为从来偏护惜，
窗前今贺主人归。
攘臂胥疏自长雄，
投机巧中疾如风。
死诸葛走生仲达，
却与淮南策隽功。
剖破浑沦一壳宽，
二仙飞去已云端。
须知橘里封疆别，
莫作凡间胜负看。
黄芦白雁小汀洲，
奎藻香罗一片秋。
胜似纥干山下雀，
冻飞不去使人愁。
尘土相欺老病身，
韶华似亦厌清贫。
且须一饮城头晚，
醉送鶑花万里春。
抗论仪曹肯折旋，
一麾江海去飘然。
他时开府馀杭郡，
来酌吾庐石缝泉。
酒醒湖光生嫩凉，
卧船吹笛藕花香。
游人尽逐鶑花去，
一片閒情在夕阳。
方当炙手已寒灰，
倚伏循环可动怀。
试问华堂歌舞妓，
几人曾以玉为钗。
常州尽处是望亭，
已离常州第四程。
柳线绊船知不住，
却教飞絮送侬行。
微官驱我离家山，
何日归休得遂閒。
先陇阴阴松影里，
春来青草倩师删。
白似琼瑶滑似苔，
随梳伴镜拂尘埃。
莫言此箇尖头物，
几度撩人恶髪来。
浅梢疏节任萧郎，
正向祁寒敌晓霜。
清兴未穷僧已老，
自遗山色与溪光。
仙人此夜忽凌波，
更唱瑶台一遍歌。
嫁与将军天上住，
人间可得再相过。
皇帝初开第一筵，
天颜问劳思绵绵。
大元皇后同茶饭，
宴罢归来月满天。
敲竹唤龟吞玉芝，
鼓琴招凤饮刀圭。
近来透体金光现，
不与常人话此规。
漭漭愁云弔媚川，
蚌胎光彩夜连天。
幽魂水底犹相泣，
恨不生逢开宝年。
玉琢青枝蕊缀金，
仙肌不怕苦寒侵。
淮阳城里娟娟月，
樊口江边耿耿参。
握里龙蛇纸上鸾，
逡巡千幅不将难。
顾云已往罗隐耄，
更有何人逞笔端。
芒屩年来渐懒穿，
闭门日日只高眠。
今朝出送张夫子，
借得南邻放鸭船。
山城重到转清幽，
胜日闲寻旧钓游。
定是沙鸥嫌俗驾，
背人飞去不回头。
古刹浮屠映碧山，
状元题墨最为嫺。
游人倦憇尘心寂，
云自青天水自闲。
三月金明柳絮飞，
岸花堤草弄春时。
楼船百戏催宣赐，
御辇今年不上池。
人间岐路事何如，
小大荣枯有万殊。
但愿家传无底钵，
尽情收拾不论渠。
巡远功名绝古今，
后先俱死只侵寻。
两家子弟犹相訾，
百世何由识此心。
短亭放脚小轩渠，
从险趋平本一涂。
掌上烟川三百里，
蜀都风物似吴都。
爱花偏倩猎人寻，
残雪偷春上棘林。
山岸有谁先得见，
冷香疏亚辟寒金。
囊中玉色已经餐，
醉拂丝桐坐杏坛。
应笑倦游尘滓客，
鬓毛萧瑟事铅丹。
花处青山柳处溪，
新来宿处旧曾炊。
到家失却行程历，
只检西归小集诗。
野性闲心不可鞿，
归来况复故人稀。
三杯自可频招隐，
一局何妨小合围。
东君有令不虚行，
三顿乌藤大险生。
龙得水时增意气，
虎逢山色长威狞。
终日望君君不来，
为谁犹住鬰孤台。
幸自一年无梦到，
谁教昨日有书回。
涧流清转佛仙家，
雨歇春风水浪沙。
得酒有诗人共逸，
山腰初见折桐花。
黑月黳云脱太清，
海风吹上笔头轻。
琐窗冷透芙蕖碧，
定有新铭到九成。
黄阁彤扉尽宋臣，
归来松菊伴闲身。
举头谁识悠然意，
只有南山是故人。
壮节亭前野碧滋，
髯龙飞去忽经时。
祇应黄犊苍藤路，
尚有清泉白石知。
五十六十堪分付，
此处由来始坚固。
还须医卜掩行藏，
行住坐卧无忧虑。
月暗山空夜倍长，
清谈消遣睡毋忙。
山中新酒幸堪饮，
何惜一杯相共尝。
至乐山行未易加，
不应疾走便堪夸。
清秋莫负重来约，
世事从教似掀沙。
扇恩已尽汉宫秋，
空忆金鞍远玉楼。
九辩不歌黄菊老，
断烟零雨为谁愁。
嚣市尘中无此清，
竹风声应读书声。
一轩拥翠万玉瘦，
正好着渠难弟兄。
蓬蒿门巷久张罗，
岂有笼坊重客过。
天外鸽铃惊午枕，
儿童误起听长呵。
政坐聪明误迺翁，
莫将鞭影戏儿童。
春臯本分扶犂手，
共驾乌犍待岁丰。
百不如人此老身，
老身何必要如人。
等闲花草随宜种，
多在山中住几春。
匡山路，匡山路，
巖崖崄峻人难措。
游人拟议隔千山，
一句分明超佛祖。
双树林间结草庵，
拈花一笑拜瞿昙。
玄风橡栗餐亭午，
堂下门徒且放参。
辙乱旗靡绕旧畿，
烽烟起处羽书驰。
思君一剑为平荡，
盖世英魂知不知。
众壑中分岭势回，
数家茅店傍山开。
长风吹入松梢去，
一片笙簧动地来。
浸得荷花水一盆，
将来洗面漱牙根。
凉生须鬓香生颊，
沉麝龙涎却是村。
官舍萧条怯莫冬，
衰颜得酒晕生红。
遥思兰若堂中老，
非柏非松自耐风。
青衿学道不忧贫，
黄发相看并乞身。
前有二疏今可企，
免教人谓鲁无人。
谢傅凄凉已老年，
胡琴羌笛怨遗贤。
使君于此虽不俗，
挽断髭须谁见怜。
久欲为僧避世喧，
况当寰海正飞翻。
五台自有天台院，
处处流通玄妙门。
石门定与玉京连，
曾着方壶不老仙。
犹有当年丹灶在，
空岩寂寂锁寒烟。
金花镂胜随春燕，
䌽仗萦丝逐土牛。
迎得韶华入中禁，
和风次第遍神州。
清晖亭畔吸光亭，
入眼湖光分外明。
岂是荷花似云锦，
都缘宝墨照簷楹。
年年桂绽菊开时，
长忆芳樽共一巵。
请诵周人和乐句，
全胜三歎陟冈诗。
九层塔耸青霄外，
七佛灵踪在上方。
山冷云寒当午夜，
唯闻仙乐散天香。
春日追游载酒堂，
名园疑有野梅芳。
篱边水畔无寻处，
只向风前认暗香。
鄂渚蒙蒙烟雨微，
女郎魂逐暮云归。
只应长在汉阳渡，
化作鸳鸯一只飞。
两字清忠帝衮褒，
都缘稳把济川篙。
后来诸老多成败，
何似先生勇退高。
风甃残花满地红，
别离樽俎谩匆匆。
春光未肯收心去，
却在荼䕷细影中。
多难兴邦海舰移，
忽逢祀夏配天时。
小臣不死留双眼，
东向行都望六师。
好风吹句落烟村，
便作棠阴记使君。
渠有平生绝尘想，
群居那得似离群。
时时飞雨作清凉，
六月南方似北方。
阁上独居无一事，
韦编聊复到羲皇。
若问先生归去来，
此行直是到天台。
碧桃瑶草紫芝熟，
到日须容醉玉杯。
功成一旦等闲休，
岂信昇沈满眼愁。
莫道盈虚干甚事，
天仙灭静镇常幽。
茆屋萧然诗满怀，
一天风雪白皑皑。
身如纸帐梅花梦，
心似香炉柏子灰。
清泉白石此丘隅，
谁解尘缨漱玉壶。
歌罢沧浪千古意，
祇今曾见似人无。
须知陈紫入吟看，
能坐诗人碧玉盘。
六月香肌无点汗，
绛纱囊破水精寒。
蒙蒙堤畔柳含烟，
疑是阳和二月天。
醉里不知时节改，
漫随儿女打秋千。
前辈高标说与谁，
孤峯顶上路途迷。
如今一向随流去，
逐队成羣步步低。
雨洗千山翠欲浮，
稻畦松涧已争流。
朝来风急凝云尽，
历历钟声过五州。
劲节难同众草看，
深根更入白云蟠。
园庐种此多馀地，
为向西南斸数竿。
故人折柳送东辕，
不羨当年李郭船。
囊锦鸱夷有供给，
自疑身是御风仙。
被布羹藜三十春，
苦空存性已通真。
我来试问孤高士，
翻媿区区名利身。
接花莫接南北枝，
姑射仙人冰雪肌。
一尘不食自然瘦，
红红紫紫糠籺肥。
正脉如今一线微，
不堪惆怅泪交颐。
冷云深没楚山顶，
全体当年缩项时。
永日荒园独荷锄，
草根藤蔓喜无馀。
谁怜仲举平生志，
却学齐民种树书。
此行为爱荡中莲，
万里清风驾客船。
两壁青山看不尽，
举头天际有飞鸢。
遥想燕山落大花，
更堪直北渡龙沙。
六师挟纩怀轻煖，
取日谁能反翠华。
清边堂上老将军，
南望天家雨湿巾。
为道两淮兵定出，
相公同作歃盟人。
老桐休斲为琴瑟，
胡部新翻格调清。
试听琵琶采莲曲，
一般弦上数般声。
归袖曾攀墙外子，
征鞍又拂雪中花。
往来应被江梅笑，
笑我经年不在家。
傅巖巖下筑巖翁，
幽通心与帝心通。
忧勤未感思贤梦，
相霖何日见成功。
一篇旧草天台赋，
六幅新传太华图。
占尽人间清绝事，
紫藤香起竹根炉。
一段长长寂寞秋，
着鞭芙菊尚包羞。
搀先饱绽黄金粟，
不落西风第二筹。
燕山除馆俯池潭，
踰月羁孤苦吏贪。
摇望卢河一舍阻，
着鞭信宿次关南。
惊见银河空外翻，
奔湍千丈有馀寒。
下流不用长劳望，
祇向悬崖顶上看。
落叶阑干小立时，
诸公慨想到腰围。
但知官餠堪为饵，
不识人间有钓矶。
东风大扇九区春，
吴下吟人发广津。
欲上会稽探禹穴，
桃花和雨扑离巾。
柏台兰省共清风，
鸣玉朝联夜被同。
肯信人间有兄弟，
一生长在别离中。
蒹葭月冷时闻鴈，
杨柳风和日听莺。
水涉山行二年客，
就中偏怕雨船声。
桓桓壮气敌阳秋，
冒雪冲风不被裘。
天子方修上林苑，
戎王莫怕义阳侯。
雨脚连云苦未收，
晓惊池面日光流。
田家甑里封蛛网，
即渐歌谣麦有秋。
木落山高秋去后，
犬惊人语夜深时。
小舟满载离愁重，
惟有孤鸣寒雁知。
一巢功绩破春光，
短羽新来别海阳。
千里春风正无力，
落花径里得泥香。
金鸭烟销一字香，
满怀春恨强梳粧。
看花又怕东风恶，
偷隔纱窗看海棠。
上田稻似下田青，
乳鸭儿鹅阵阵行。
稻熟酒新鹅鸭大，
村歌社舞贺秋成。
万枝寂寞待春风，
风雨过多春已空。
未晓啼鶑相唤语，
海棠飞尽一庭红。
歎息西湖湖上峯，
几人看得少从容。
任他万马羣中走，
还我闲身伴雨龙。
撮土成金古赵州，
据人来问直相酬。
声前有意今谁委，
门外一江春水流。
主第新成银作牓，
宾筵广宴玉为楼。
壶觞既卜仙人夜，
歌舞宜停织女秋。
万国笙歌醉太平，
倚天楼殿月分明。
云中乱拍禄山舞，
风过重峦下笑声。
古人重改阳城驿，
吾辈欣闻石芥名。
风味可人终骨鲠，
樽前真见鲁诸生。
白水连空不见村，
冥冥细雨湿黄昏。
秋山咫尺无由到，
须信关人不用门。
山禽百族自呼名，
撩我僧窗睡不成。
纵汝多言吾自喜，
了知今日十分晴。
乌生八子今无七，
猿呌三声月正孤。
寂寞空堂天欲曙，
拂帘双燕引新雏。
采药仙人去不还，
鹿门山翠鬰孱颜。
霜髯尚困卑官缚，
自问胡颜上此山。
便教老眼怎昏花，
书债如何也不赊。
更有一般春枕梦，
合眸便到故人家。
茅君职守屡经年，
悬窦回中坐几仙。
酒甕若盈吾欲客，
不须灵窍仰观天。
终日盘盘圆又圆，
中间一位土为尊。
磨来磨去知多少，
箇里全无斧凿痕。
赢得荷风伴晚凉，
夜阑急雨到陂塘。
茅簷似减三分暑，
鼻观俄然失却香。
飞廉不解却丰隆，
结就浓阴万里同。
须信碧霄无点滓，
晓来红日自生东。
西风已飘上林叶，
北斗直挂建章城。
愁人底事最堪恨，
络纬啼时无妇惊。
担头活计任推移，
前世生身后世知。
沥血山中留语句，
至今橛上系馿儿。
归自星坛日未斜，
草庵留住一杯茶。
道人自点花如雪，
云是新收白露芽。
青奴白牯静相宜，
老罢形骸不自持。
一枕西窗深闭合，
卧听丛竹雨来时。
莫问居人溺与逃，
破篱敧屋宿渔舠。
中庭老树秋风后，
鹳鹤将雏夺鹊巢。
少年耽句千篇在，
老境忘言半偈无。
失喜因君还绝倒，
但惊寒雀费隋珠。
脚头步步蹑云梯，
到此须知恰半之。
绝顶欲观天地阔，
不妨款款策藤枝。
断云无水去无踪，
回望关山指顾中。
何处寻君问消息，
古田南路已春风。
晓来朝退紫宸班，
马上悠然见越山。
便欲挂冠寻旧隐，
卧看远岫列窗闲。
泗滨浮石岂不好，
怊怅上方承眷时。
今日道傍谁着眼，
女墙犹得掷胡儿。
闺中少妇不曾愁，
春日凝妆上翠楼。
忽见陌头杨柳色，
悔教夫壻觅封侯。
处尘劳界住深禅，
几度悲心碎复圆。
得失是非都放下，
头头皆我旧山川。
独坐终日闭寒庐，
回首生年五十初。
岁月不知垂老至，
惟从愤乐自如如。
真率会居同社长，
屠苏酒让一家先。
垂髫孙各欣新岁，
华发翁偏惜旧年。
山际楼台水际村，
见梅常是动吟魂。
全身此日清芬里，
篱落疎斜不喜论。
气息才通不可收，
一回拈起一回羞。
威音王外难分雪，
殃及儿孙卒未休。
五湖城郭带重楼，
幕府初开第一州。
燕寝香凝了无事，
四郊禾穗自盈畴。
风袅藤萝水舞苔，
洞门常闭不常开。
草根满地皆灵药，
彭祖偓佺曾到来。
孔孟光华不死生，
楚秦灰炬漫纷更。
莫将烧叶焙浮烬，
要把盘根养宿明。
霰雪飘空玉漏清，
月华相伴琐窗明。
醇醪醟醟同欢饮，
旋摘诗聫赋令行。
菴僧真实济凶人，
一喝分明出差珍。
莫道贼魁非别者，
当头雪刃用来亲。
染得深红剪万葩，
春归独自绚韶华。
丁宁莫受西风误，
误使人看顷刻花。
湖心何许有人烟，
上下双天两点山。
犬吠鸡鸣四船里，
旋成水国一家村。
杨柳溪头绿万条，
碧云相对是衡皋。
春风但欲随波面，
桧楫松舟不用篙。
水边闲卧万缘休，
言欲无瑕行欲修。
草屋衡门任穷困，
屠龙终自胜屠牛。
游公念旧才叁月，
郑傅怜才恰半年。
老去独当千箭镞，
向来不踏两船舷。
汲水添池活白莲，
十千鬐鬣尽生天。
凡庸不识慈悲意，
自葬江鱼入九泉。
画眉夫婿客游梁，
独理瑶琴山水长。
莫上翠楼凭几望，
陌头无数碧垂杨。
当年玉蕊冠京华，
不独人间压万花。
曾使瑶池冰雪手，
亲来折向玉峰夸。
失脚天台绝顶峰，
又来怀玉乱山中。
琼桥去后无消息，
禅月重重有案公。
故友别来三四载，
新诗吟得百馀篇。
夜来江上秋无月，
恨不相逢在雪天。
拨开日面与月面，
彷彿前三及后三。
病在膏肓重爝艾，
昏兜院主可无惭。
古邑居民半海涛，
师来构筑便能高。
千金用尽身无事，
坐看香烟绕白毫。
中外谁非肉骨恩，
颙颙帝子亦王孙。
君王日握金银笔，
忍署兵威极六门。
冷坐从嘲瓶井眉，
俗流浅拙更忘遗。
道鸣庶矣多闻力，
建武官僚旧汉仪。
寒生雁背天将雪，
冷入鱼腮水欲冰。
钓艇归来江路暝，
舟人分火点渔灯。
累土编茅古制庳，
官田种秫得沽私。
自言身健无徭役，
犹胜平生江北时。
夕照临窗起暗尘，
青松绕殿不知春。
君看白发诵经者，
半是宫中歌舞人。
茅檐月有千金税，
稻饭年无一粒租。
生事萧条人问我，
水芭蕉与石菖蒲。
此心生不背朝日，
肯信众草能蘙之。
真似节旄思属国，
向来零落谁能持。
自有清风风不吹，
虽无明月月相随。
此君不可无一日，
奈有霜寒露冷时。
画堂清傍水南桥，
烟气如炊掩紫霄。
十二阑干成独倚，
橹声风隔大江遥。
芰荷香里文章静，
苹藻汀边职事清。
若使渊明知此味，
折腰五斗可忘情。
熬熬内火战骄阳，
鹤唳风声便着忙。
波浪翻天谁与渡，
却应甘井是慈航。
东郊无地不苍苍，
日气融和自有香。
最是游人行乐处，
不寒不暖昼偏长。
一麾来此恰三年，
到得终更分外难。
老眼看灯浑作晕，
愁心得酒不成欢。
高而无上不可极，
渊而无下不可测。
欲知步步透双关，
看取清风生两腋。
三乡过日君年几，
今日君年五十馀。
不独年催身亦变，
校书郎变作尚书。
身閒赢得闭斋房，
不向尘中染色香。
静处试寻真面目，
光阴非短亦非长。
烟草连天枫树齐，
岳阳归路子规啼。
春江万里巴陵戍，
落日看沈碧水西。
中秋昨已等閒过，
重九今还如梦来。
霜鬓数茎羞堕帻，
黄花三度笑空杯。
落磵流泉势欲豗，
断碑古塔蚀苍苔。
雨声一夜卷春去，
风撼千山我独来。
高门拂日琼为树，
呼我不来那肯过。
不知此花有何好，
寒乡日日用亡何。
二灵山下湖光润，
八字桥头河水分。
此是江东最佳处，
近来风景不堪闻。
千梭札札未成端，
织了先须纳县官。
请得却资泥土用，
不知机上忍饥寒。
句义纵横那畔彰，
五千馀卷总含藏。
如何不觅根头意，
空看枝边木叶黄。
万木阴中一草庐，
溪风山月弄清虚。
主人静坐心无物，
读尽人间未见书。
黄红紫绿巖峦上，
远近高低松竹间。
山色未应秋后老，
灵枫方为驻童颜。
列圣丛中作者知，
法王法令不如斯。
会中若有仙陀客，
何必文殊下一搥。
鲸波万里海南州，
郭外新居事事幽。
一味清泉堪瀹茗，
千年蠧简可忘忧。
五雷深锁玉清宫，
白鹤呼风唳碧空。
说着这般辛苦处，
三千玉女蹙眉峯。
汝兄望汝撑门户，
汝不耽书奈汝何。
汝看二程兄弟传，
肯将几月付蹉跎。
游蜂辛苦事芳菲，
嚼蕊偷香酿蜜脾。
还被东风巧收拾，
又随春色上南枝。
清露白云明月天，
与君齐棹木兰船。
南湖风雨一相失，
夜泊横塘心渺然。
短袴长衫白苎巾，
咿咿月下急推轮。
洛阳路上相逢着，
尽是经商买卖人。
红叶初翻秋已深，
暮云凝乱薄寒侵。
排空忽断飞鸿影，
谁识江湖万里心。
十年聚首龙峰寺，
一悟真空万境閒。
此去随缘且高隠，
莫将名字落人间。
三十年来住木陈，
时中无一假功成。
有人问我西来意，
展似眉毛作么生。
千顷飞花特地寒，
又随渔艇泊苍湾。
三高问讯来何巧，
趁得冰湖看雪山。
岸西城郭岸南村，
杨柳排空竹驻云。
不必青山映门巷，
芦花一带水平分。
狩罢吴郊鸟兔空，
果烹猎犬废良弓。
大夫自为知几晚，
岂是陶朱计不忠。
楝花筛雪糁苍苔，
人未归来燕已来。
满眼春惊连日老，
两眉愁是几时开。
陌路相逢没定期，
蛇婆来命怪谁知。
四十八人成鼈鼻，
急唤顽禅草里归。
陈君谈论席生风，
段子文词气吐虹。
参术膎胰皆入箧，
知人谁过葛仙翁。
传来五叶到渠侬，
略露些儿便不同。
自是普通年远事，
莫将一样看春风。
湖水相连月照天，
鴈声嘹呖搅人眠。
昔年曾到枫桥宿，
石岸傍边系小船。
手举离筵第一杯，
冬冬船鼓看忙催。
恰将幽梦归山谷，
苦杀篷窗雨唤回。
新妇骑驴阿家牵，
体段风流得自然。
堪笑效颦邻舍女，
向人添丑不成妍。
虞韶九奏音犹在，
只是巴童自弃遗。
闲卧清秋忆师旷，
好风摇动古松枝。
去年春尽西湖上，
把酒看山听涧泉。
今日松江烟浪里，
平分诗思入渔船。
蓬阁桃源两处分，
人间海上不相闻。
一朝琴里悲黄鹤，
何日山头望白云。
玉京仙子爱春芳，
弄遍琼枝嗅尽香。
祗有此花知旧意，
又随风色过东墙。
元祐宗臣考十科，
公居八九未为多。
功名身后无瑕点，
孝友生知不琢磨。
子张闻语便书绅，
太似胸中未识真。
忠信笃钦非外物，
当于行处用精神。
三分带苦桧花蜜，
一点无尘柏子香。
鼻观舌根俱得道，
悠悠谁识老龟堂。
寒青拔起二千石，
山是一分云一分。
切莫向渠谈世事，
怕渠说与沈休文。
一剑沙场独苦辛，
天阴杀气作黄尘。
沉思鸟尽弓无用，
肘后累累却顾身。
人家鸡犬近相闻，
村落纡回古木深。
山客一来尘想尽，
水声终日奏鸣琴。
西山禅隐比来闻，
长道唯应我与君。
书上无名心忘却，
人间聚散似浮云。
江边日晚潮烟上，
树里鸦鸦桔槔响。
无因得似灌园翁，
十亩春蔬一藜杖。
倦游如此不嗟穷，
醉眼犹能远送鸿。
笑我老无湖海气，
但思疆理事南东。
葛裙蒲履帽乌纱，
迤逦乘凉到水涯。
数寺晚钟声未歇，
满身明月看荷花。
三千里外名荒服，
一百年来号太平。
争似洛川无事客，
何须列土始为荣。
酷暑炎炎何处避，
不在镬汤炉炭里。
北窗一枕黑甜馀，
细听松风杂流水。
怪得西风吹袂凉，
客中又过一重阳。
今年喜见东篱雪，
要与黄花共晚香。
谢公闭墅懒围棋，
董相还家且下帷。
见说金瓯殊未定，
问君魁柄属之谁。
陇树冥冥日向西，
苦贪芳草不知归。
牧童尽力拽得转，
在在暝烟深翠微。
七条弦上五音寒，
此艺知音自古难。
唯有河南房次律，
始终怜得董庭兰。
青秧出水细于鍼，
嫩叶初齐绿未深。
又是一年春欲尽，
杖藜乘兴足幽寻。
觉后追思气味长，
欢情愁绪两俱忘。
近来方得醉中趣，
熟寐沈沈是醉乡。
万木森秋晃碧宫，
灵霞栖断憬晨钟。
道人志矣黄庭界，
心眼惊旧天柱峰。
纤腰睡起芳情足，
谁道春风浪拘束。
日暮天涯细草多，
轻飞误入阑干曲。
船舷何事若轻雷，
荡叶冲莲一道开。
莫待归时方命酒，
径从花上递金杯。
道俗骈阗留不住，
罗浮山上有心期。
却愁仙处人难到，
别后音书寄与谁。
宿鸟翩翩落照微，
石台楼阁锁重扉。
步廊无限金羁响，
应是诸司扈从归。
篱日疏疏煗薄寒，
簷沟无语晓庭干。
不须更恨中秋月，
且得黄花子细看。
老仙绝鲜寻常外，
一笑闽川绿荔枝。
坐断世间滋味彻，
阿谁翻欲语凡饴。
采玉峰连佛寺幽，
高高斜对驿门楼。
无端来去骑官马，
寸步教身不得游。
兀坐铃斋困鬰蒸，
举头忽见月华明。
兴来策杖园中去，
聊复寻山听水声。
野花如雪绕江城，
坐见年芳忆帝京。
阊阖晓开凝碧树，
曾陪鸳鹭听流莺。
花落春禽啼晚枝，
有时香蒂点人衣。
多情尽不如蝴蝶，
欲起遗红贴地飞。
欲种梧桐满碧轩，
春风岑寂映琴樽。
虽未能令丹凤至，
要须长绝众禽喧。
黄菊芬芳绝世奇，
重阳错把配萸枝。
开迟愈见凌霜操，
堪笑儿童道过时。
红稠碧秀暗山园，
只有诚斋眼界宽。
月近竹梢偏不上，
要人不看要人看。
邓侯牵挽政难留，
六十年来亦倦游。
至竟眼高无俗韵，
不因人唤始回头。
幽行已办百枝扶，
况有溪山近故庐。
水碧山光都几许，
道人着眼恰无馀。
谢家兰玉竞芬芳，
千里南来未易忘。
犹忆娑罗双树院，
月明相对坐胡床。
厌馀客路忽思家，
鬓发春饶尽雪华。
月底路歧通着脚，
归心未稳隔烟霞。
年来宦拙喜跻攀，
门枕溪流四面山。
时过隣僧话浮世，
一轩长对此君闲。
野外篱边烂漫香，
晚风孤影弄霓裳。
飞花满地无人管，
却趁春泥上燕梁。
去年春尽在宜春，
醉送东风泪满巾。
今日春归倍惆怅，
相逢不是去年人。
将军失策又颠摧，
感激令人动壮怀。
安得帐前围百万，
悠悠旌旆夜衔枚。
笺书莫笑虫鱼注，
善学须通天地心。
到尽粤南并蓟北，
始知前古是来今。
去尽陈言扫尽埃，
诗清心与眼俱开。
由来野服关吾事，
暇日能同竹院来。
遥望南庄景色幽，
前人田土后人收。
儿孙自有儿孙福，
莫与儿孙作马牛。
读书十行目俱下，
上树百回心尚孩。
君看大年与永叔，
当日皆从童子来。
贾生未免孝文疑，
自古功名歎数奇。
逐得洛阳年少去，
白头绛灌亦何为。
白莲有社一经过，
会意由来不在多。
满目庐山青未了，
闻锺归去意云何。
老树根深络石顽，
危簷飞栋插高寒。
为谁洗尽苍龙骨，
成岭成峰上上看。
官路风轻落絮迷，
望中高下杂游丝。
糁毡拟雪春无际，
只有骚人圣得知。
迩英新殿在西厢，
圣代隆儒过汉唐。
讲罢赐茶班退后，
槐盘龙影下修廊。
宫女妆花不必匀，
浅红深紫自争新。
已能含笑惊愁眼，
枉是无言对暮春。
双莲合蕊更开花，
报道金銮日未斜。
已草禁中新凤诏，
趣君十日觐东华。
长安寄食半年馀，
重向人边乞荐书。
山路独归冲夜雪，
落斜骑马避柴车。
地种精华总是无，
无中和会一神珠。
前缘谁是传衣子，
水月如心可上图。
海角西风撼客牀，
熟衣已试九秋凉。
同根兄弟久南北，
他日灯前话更长。
春光唤入百花丛，
寒力平欺两鬓蓬。
吹乱众红还复整，
海棠却不怕东风。
断云飞雨过溪来，
簷溜萧萧泻暮阶。
一饷清凉驱热恼，
可怜襟抱向谁开。
水上红云岸上风，
玄都观里又相逢。
世间是色皆为妄，
好去桃花只种松。
人是西京长者孙，
横秋一鹗早青云。
假令折就天边桂，
窦十郎家不足云。
五马浮江一马龙，
亡何兵满建康宫。
瓜分鼎峙从来事，
犹说金陵王气浓。
千峰雪尽鸟声春，
日永孤吟野水滨。
霄汉路岐昇未得，
花时空拂满衣尘。
旧来绝歎茶山竹，
今日重悲南涧泉。
儒雅风流真不愧，
两贤真可作三贤。
坐有谈玄墨客卿，
家无铜臭孔方兄。
梦馀更听沧浪水，
洗尽微尘见太清。
一节呼龙万里秋，
数茎垂海六鼇愁。
更须瀑布峰前种，
云里阑干过子猷。
等闲平地扫尘埃，
须还知有肯相陪。
悲风皓月猿啼急，
穷子离家甚日回。
戏弄扁舟泊宅村，
却寻三径筑茅墩。
云边此意真谁解，
剩作新诗与细论。
山神呵护宝云遮，
俨若腾空两镆铘。
光彩飞名镇千古，
望中肝胆落奸邪。
并山终日舣孤舟，
深入桃蹊访阮刘。
流水落花无问处，
居人云是古瀛洲。
雪映横塘月浸阶，
半扃庭户未全开。
猛香特地清人骨，
多谢溪风为送来。
草埋苔染石麒麟，
曾是何年富贵人。
雨打梨花寒食近，
王孙骑马自游春。
江湖包笠今闲却，
默坐惟繙贝叶文。
耳重懒闻时俗事，
客来聊荐一瓯云。
自有池荷作扇摇，
不关风动爱芭蕉。
只怜直上抽红蘂，
似我丹心向本朝。
浮名世利知多少，
朝市喧喧尘扰扰。
车马交驰往复来，
钟鼓相催天又晓。
光风荡煖晓晴天，
雅有幽香入简编。
寻见野花都不是，
山蜂引到石崖边。
秦女窥人不解羞，
攀花趁蝶出墙头。
胸前空带宜男草，
嫁得萧郎爱远游。
迷晓逆风飘漏远，
惊秋堕叶响廊深。
五更又上篮舆去，
忘却当年调笑吟。
晴空万里散馀霞，
一叶渔舟稳似家。
学道未能全寡欲，
水边隙地亦栽花。
为儒为吏两无功，
采石铜官邂逅同。
四见清明今一换，
归欤我欲片帆东。
秋风吹上碧霄亭，
足蹑灵河袖拂星。
云影四垂天接地，
恍疑有路到仙扃。
秦市金悬鲁史修，
措辞当日两难求。
书传果在西迁后，
锥口诸儒未必休。
鹅鸭相呼初出田，
昏昏云日澹平川。
寒云数簇山南北，
不见人家空见烟。
别色官司御辇家，
黄衫束带脸如花。
深宫内院参承惯，
常从金舆到日斜。
三径从来半草莱，
席门那为故人开。
自惭不是梧桐树，
安得朝阳鸣凤来。
枕稳衾温梦乍回，
閒居不怕漏声催。
天明更欲从容睡，
长被孙儿恼觉来。
红白莲花共玉瓶，
红莲韵绝白莲清。
空斋不是无秋暑，
暑被花销断不生。
身如五岭炎蒸里，
心似三江高浪中。
谁道醉乡风土好，
舟车常愿不相通。
二年三过铜陵县，
欲采苹花意自羞。
他日梦中应记得，
浅山衔县水衔州。
星点花冠道士衣，
紫阳宫女化身飞。
能传上界春消息，
若到蓬山莫放归。
虽有柴门常不关，
片云孤木伴身闲。
犹嫌住久人知处，
见拟移家更上山。
水火同精间木金，
火木知他甚处寻。
脱黄着紫因何事，
只为河车数转深。
零零夜雨渍愁根，
触物伤离好断魂。
莫怪杜鹃飞去尽，
紫微花里有啼猿。
瑞香端合谱离骚，
有子传芳韵亦高。
失却薰笼红锦被，
化为矮树紫樱桃。
千金难买是乡邻，
恩意相欢即至亲。
年若少时宜敬老，
家才足后合怜贫。
霁景有谁同远望，
秋怀无奈只悲歌。
云收远峤凝岚翠，
雨歇空庭败叶多。
路平沙软净无泥，
香草丰茸没马蹄。
擣纸声中春日晚，
怳然重到浣花溪。
汉魏诸贤韵已卑，
六朝人物复何为。
平生老子羞由径，
不识虫儿与玉儿。
弹压江湖景有归，
指麾物象思无违。
不周风顶飞栏上，
抚掌人间得失微。
王家又向此名村，
只欠青山似左原。
满眼黄茅仍白苇，
荒芜疑是我田园。
疑冢峥嵘此不封，
麒麟彷彿是山中。
后人未识藏雷穴，
踏破苍苔古甃空。
笠泽诗名千载香，
一回一读断人肠。
晚唐异味同谁赏，
近日诗人轻晚唐。
若知天地本同根，
终不应来更问人。
却得南泉亲指似，
等闲花发梦中春。
蓬岛三山在寸心，
先生何事混凡尘。
不因门外家人谨，
还是无缘遇洞宾。
良人戍楚竟蹉跎，
极目天涯岁月多。
赖有江流是知己，
有声似和扊扅歌。
明日焚香叩九关，
六旬修未到清闲。
莫怜身在尘中老，
雪后骑馿亦看山。
可笑灵公不自量，
区区小国事交争。
遽然问阵于夫子，
夫子闻之故遂行。
树头雪过梅犹在，
地上春回柳未知。
旧岁新年浑似梦，
冻云寒雨不胜悲。
达者渊明自挽歌，
新坟数尺奈愁何。
鸡林贾客无从问，
收拾篇章有几多。
数间老屋云松下，
半亩方塘水竹村。
先生观化耿独坐，
不觉寒深雪塞门。
练得身形似鹤形，
千株松下两函经。
我来问道无馀说，
云在青霄水在瓶。
身随饥马日中行，
眼入风沙困欲盲。
心气已劳形亦弊，
自怜于世欲何营。
先帝龙飞第一春，
霜袍济济对严宸。
祇今旧侣能多少，
又对西风哭此人。
鬟梳闹扫学宫妆，
独立闲庭纳夜凉。
手把玉簪敲砌竹，
清歌一曲月如霜。
望断高峰眼不花，
箇中仿佛认人家。
情知一样青山色，
才有斜阳景更佳。
草堂少花今欲栽，
不问绿李与黄梅。
石笋街中却归去，
果园坊里为求来。
我欲留春情不浅，
青春别我苦无情。
敬亭山下红千树，
日日南风绿满城。
月上女曾与么去，
我今亦依如是住。
明明今古不曾藏，
一点灵光常独露。
两山收雨暗平沙，
遮断溪梅隔水花。
留得烟林作图画，
依稀松磴有人家。
难将得丧动天常，
儋耳安然似玉堂。
来往借书仍借笠，
不知雨步瘴烟乡。
东南半壁日昏昏，
万骑临轩趣幼君。
三十六宫随辇去，
不堪回首望吴云。
正行佳处且休移，
水绿山青欲染衣。
芦苇汀洲鸳鹭渚，
斜风细雨不须归。
去年迎客已蹒跚，
今岁人扶出亦难。
堪笑此翁衰到底，
重裘絮帽尚言寒。
毁瓦区区为食谋，
半生炊黍在刀头。
一廛会入扶犁手，
不上陈登百尺楼。
梦中曾泊洞前船，
落絮飞花是去年。
今日来寻泊船处，
一江风雨草连天。
江山秀丽有奇峯，
云水悠悠物外通。
容足安夷寻达士，
无缘寄语在乘风。
百里西风禾黍香，
鸣泉落窦谷登场。
老牛粗了耕耘债，
齧草坡头卧夕阳。
常忆西湖处士家，
疎枝冷蕊自横斜。
精明一片当时事，
只欠清香不欠华。
有生何处得安稳，
方寸是为风火本。
看来出尔方寸间，
雨霁风休海天远。
花露研朱朝点易，
药炉分火昼焚香。
道人不管世间事，
自觉閒中日月长。
梦里明明有六趣，
驴胎马腹甚滋味。
负鞍衔铁偿他钱，
何以今生早歇去。
电光石火尚犹迟，
猗死禅和那得知。
转面回头拟寻讨，
夕阳已过绿梢西。
郎从江上买行舟，
妾对江枫生晚愁。
雁云不断楚天碧，
望郎怕上水边楼。
宫殿参差列九重，
祥云瑞气捧堦浓。
微臣欲献唐尧寿，
遥指南山对衮龙。
暝入荒山近十里，
茅屋人家隔溪水。
青灯一夜不成眠，
明日长征又如此。
飞沙羃羃路曼曼，
万籁风声重晓寒。
涉涧跻危任劳役，
服勤王事敢辞难。
长伴南枝带雪开，
浑无蜂蝶去徘徊。
可能熟识金仙面，
只有诗人日日来。
樛枝平地虬龙走，
高干半空风雨寒。
春来片片流红叶，
谁与题诗放下滩。
年年把酒对黄花，
一任西风醉帽斜。
今日无钱还对菊，
不知何处酒堪赊。
两峰高并玉珑松，
绝顶浮图插暮空。
飞雨入帘烟树暝，
半天灯火幻疏红。
湘山越岭纵怀归，
可废当年靡盐诗。
府主甚贤宾得士，
岂忧磨磷涅能缁。
董贤女弟在椒风，
窈窕繁华贵后宫。
璧带金釭皆翡翠，
一朝零落变成空。
不见梁时说法僧，
一台芳草自青青。
满山码碯殷红子，
空验天花旧点灵。
朔风吹雨正尘埃，
忽见江梅驿使来。
忆着家山石桥畔，
一枝冷落为谁开。
来时梅萼粘残雪，
归日桃花簇绛罗。
农事不妨河事了，
齐声连路踏春歌。
凤翥龙蟠字字奇，
陶泓汤沐向斯池。
波心雨后一鱼跃，
犹似当年吞墨时。
桥上红阑倚夕阳，
东风吹送禁梅香。
王孙走马晴堤远，
杨柳青青春草长。
一湖春渌万山围，
着我兰舟自在飞。
老子行藏有神助，
顺风出去顺风归。
召对词臣幄殿华，
密宣令草相公麻。
黄庭诏下齐欢舞，
望协羣工共歎嗟。
闻道云间陆士龙，
钓台绝顶啸清风。
却将半掬催诗雨，
洒入山村作岁丰。
滞留朝市常嫌闹，
放弃江湖也未闲。
孤舫粗穷千顷浪，
肩舆未尽百重山。
晋将屈乘饵来虞，
越送西施买断吴。
马齿虽高人未老，
五湖风月䄠陶朱。
寄泣须寄黄河泉，
此中怨声流彻天。
愁人独有夜灯见，
一纸乡书泪滴穿。
银烛煌煌半醉人，
娇歌宛转动朱脣。
繁花落尽春风里，
绣被郎官不负春。
寒食悲看郭外春，
野田无处不伤神。
平原累累添新冢，
半是去年来哭人。
入阁趋班最后时，
崇元御史合弹之。
如何进奉二十万，
便逐台中乞索儿。
二曲溪边万木林，
水环竹石四时清。
渔歌櫂入斜阳里，
隔岸时闻一两声。
虚滑轻凉任自然，
水边林下最相便。
他年若遇青城叟，
成坏方知尽属天。
平芜千里绿迢迢，
水宿山行好耐劳。
最是愁人最奇崛，
冯公之巘浙江潮。
折山山下簇人烟，
一似吴儿笑语喧。
始信臙脂溪水媚，
木瓜分得也嫣然。
休说江南青未了，
一庵一径可容身。
宦程正迫西风急，
未是庐山竚足人。
黄师塔前江水东，
春光嬾困倚微风。
桃花一簇开无主，
可爱深红爱浅红。
清钟静室破寂历，
灏气空山生泬寥。
长林风送涧水急，
聒枕宛似春江潮。
此船何事架巖隈，
不遂浮槎八月来。
莫是飞仙无所用，
乘风有路到蓬莱。
鐡面苍髯见旧诗，
人间物色转参差。
君家好本烦相示，
要识沧浪晚步时。
贵溪亦复谓三山，
去我冰溪一水间。
舴艋篷笼不难买，
有时乘兴泊鸥湾。
东风满架索春饶，
三月梁园雪未消。
賸馥何人炷兰麝，
柔枝无力带琼瑶。
道士家边夫子宅，
灵龟山里锦云阿。
烧丹果会成仙去，
应笑儒冠误已多。
细雨生寒未有霜，
庭前木叶半青黄。
小春此去无多日，
何处梅花一绽香。
静处观心尘不染，
闲中稽古意尤深。
周诚程敬应粗会，
奥理休从此外寻。
云烟挥翰墨池翻，
缃缥如山昼掩关。
已许六丁收散落，
只愁雷电费墙藩。
粟粟枝头浅浅黄，
十分风味百分香。
广寒宫殿清秋里，
掠削云鬟试靓粧。
翠盖红幢耀日鲜，
西湖佳丽会群仙。
波平十里铺云锦，
风度清香趁画船。
乘桴何计去浮家，
学舞空馀短袖嗟。
自笑缤纷兰佩老，
欲将心迹问重华。
菅君本不假凡胎，
直自灵山会上来。
五百年间无识者，
扶桑佛法一枝梅。
布谷声中雨满篱，
催耕不独野人知。
荷锄莫道春耘早，
正是披蓑叱犊时。
层城无复见娇姿，
佳节缠哀不自持。
空有当年旧烟月，
芙蓉城上哭蛾眉。
有心切勿去钩玄，
钩得玄来在外边。
何似罢休依本分，
孝慈忠信乃天然。
洞山万里一条铁，
浏阳一击百杂碎。
云门关字常现前，
翠巖眉毛在不在。
向来曾醉呼猿洞，
乱石崩云拥坐隅。
谁料七闽烟瘴底，
半巖风物似西湖。
欲放乾坤万里春，
要须先洗庾公尘。
朝绅贺雨诗多少，
谁是诗中讽谏人。
目昏思寝即安眠，
足软妨行便坐禅。
身作医王心是药，
不劳和扁到门前。
画舸纵横湖水滨，
䌽丝角黍斗时新。
年年此日人皆醉，
能弔醒魂有几人。
全机倒用若为酬，
尽法无民未肯休。
金马玉堂留不住，
依前屋里贩扬州。
海客乘槎上紫氛，
星娥罢织一相闻。
只应不惮牵牛妬，
聊用支机石赠君。
百岁老翁不种田，
惟知曝背乐残年。
有时扪虱独搔首，
目送归鸿篱下眠。
莲峰道士高且洁，
不下莲宫经岁月。
星辰夜礼玉簪寒，
龙虎晓开金鼎热。
浊者自浊清自清，
一轮坚白不容尘。
镜中妍丑谁分别，
水月融光浄法身。
病来谩喜折钗股，
老去尚怀双脊龙。
他日扁舟会乘兴，
摩挲圭璧小从容。
土盆瓦斛空中久，
羞见重阳插满头。
寄向柁楼烦送似，
芼鲈齑蟹待新篘。
树下收帆系断航，
树头新染夜来霜。
小春未凛犹相贷，
款曲辞柯不要忙。
轩台铸鼎已飞昇，
留与仙祠万古名。
羽驾霓旌锁深翠，
无因暂听步虚声。
水光潋滟晴方好，
山色空蒙雨亦奇。
若把西湖比西子，
淡粧浓抹总相宜。
两岸青山刻峭成，
一溪回曲篆纹平。
绿阴隠隠无重数，
欲去黄鹂又一声。
千年桂魄不肯死，
夜夜在人头上飞。
每爱中庭一方白，
长天万里没云时。
绿叶巃嵷衬渥丹，
疎林残雪尚班班。
先驱特为东君至，
怕向春风桃李间。
为怜玉色照前除，
一室无因舍静姝。
寄语客卿烦想像，
万花困苦乞为奴。
千条玉筯挂巖前，
一派银潢泻碧天。
疑是鲛人在山泣，
乱流珠颗落危颠。
汉文穷相作前王，
悭惜明珠不斗量。
翡翠鲛鮹何所直，
千裨万接上书囊。
昨日传宣唤打毬，
星丸月杖奉宸游。
上阳宫女偏蹻捷，
争得楼前第一筹。
午枕幽禽破梦时，
明窗过日竹阴稀。
小炉翻转香残烬，
犹有清香一缕飞。
稽山巖壑深复高，
思之谁妙丹青毫。
霜缣若得一千幅，
伻图何必乘兰舠。
不于乌鹊桥边见，
定向笙箫鹤上逢。
淅淅萧萧到荷叶，
今年秋不属梧桐。
只道军储入较量，
谁知民命更禁当。
增钱新有梁肤使，
破产旧遭周侍郎。
青鞋不踏远公社，
偶共濂溪嗜好同。
少待薰风开玉镜，
与君来赋月明中。
疲兵喜离九江城，
且报新篁长数茎。
未问主人先问竹，
要分吟屋听秋声。
全死全生大法王，
能医生死更无方。
干城影里封疆阔，
石火光中劫数长。
画工如山赤墀下，
调子之笔丹青匀。
一洗万古空凡马，
曹将军外更无人。
四维上下白漫漫，
玉殿琼楼正好看。
任是黑风吹海立，
渠侬门户不相干。
按行又复到江干，
近水遥山照眼寒。
从此潇湘在胸次，
不须更向画图看。
守舍看家老者便，
少年争逐艳阳天。
新花日买添新水，
肯信翁心尚少年。
帝宫三五戏春台，
行雨流风莫妒来。
西域灯轮千影合，
东华金阙万重开。
莫道山翁老病侵，
静中理得旧传琴。
朝来有喜君知否，
雨展芭蕉二尺心。
礼仪三百复三千，
酬酢天机理必然。
寒即加衣饥即食，
孰为末后孰为先。
年年周孔道何多，
谁为缁黄保不磨。
却笑纷纷韩孟辈，
空言无奈异端何。
晚向穷冈访竹亭，
竹间忽有打禾声。
凶年独使诗人饱，
可见天公非世情。
谁识周天造化工，
于今蹙在片时中。
只将铅汞入真土，
炼出金花满鼎红。
江流随落复随生，
巧作滩声入户庭。
六律五音无不有，
人谁如我饱曾听。
望夫石女春复秋，
巴歌楚舞随遨游。
夜深九皇清唳响，
仙禽亦替离人愁。
山含落日暮光紫，
鴈带冰雪归影单。
柳岸一舟人不渡，
芦花风战晚来寒。
东风已放二分春，
小小犁锄手自亲。
多少软红尘里客，
岂知林下有閒人。
一雨生凉杜若洲，
月波微漾绿溪流。
茅簷归去无尘土，
淡薄闲花遶舍秋。
玉节行边春正浓，
边头壮士簸旗红。
何当平贼携诸吏，
径上高寒翦翦风。
邻箫街鼓远相闻，
犹忆天街五夜春。
二十年间游冶事，
青灯闲照白头人。
鑑湖一曲记蓬莱，
櫂入红蕖挽不回。
今日池光少公事，
好怀聊复为渠开。
牵江万斛犯惊湍，
终日号呼寸寸难。
少驻不妨官避客，
也教容易下前滩。
万箇琅玕照碧溪，
翠萝苍木与云齐。
山南山北皆春色，
岂特风光在水西。
两岸山花似雪开，
家家春酒满银杯。
昭君坊中多女伴，
永安宫外踏青来。
八重峰顶望羣山，
百谷东流去不还。
惟有右军遗迹在，
月波时落墨池间。
翦刀叶畔戏鱼回，
帔子花头舞蝶来。
领略年光属闲客，
一樽自劝不须推。
万柄风荷秋渺然，
百钱又买过湖船。
菰蒲鸥鹭浑相识，
惊怪人间已十年。
轩户萧条对北垣，
谁来此地种檀栾。
无人会得青青意，
雨洗风吹叶叶寒。
萝蔓藤花岁自添，
露痕还似雨痕霑。
莫将废苑为閒地，
犹可巖巖作具瞻。
北洹春事休嗟晚，
三月尚寒花信风。
遥忆东吴此时节，
满江鸭绿弄残红。
曲江西岸又春风，
万树花前一老翁。
遇酒逢花还且醉，
若论惆怅事何穷。
心明始信元无佛，
气住何曾别有仙。
领取三山安乐法，
蒲团纸帐过年年。
一半晴空一半云，
远笼仙掌日初曛。
洞天有路不知处，
绝顶异香难更闻。
江都治后徙胶西，
衰老诸侯等弃之。
为问平津相天下，
尚开东阁欲宾谁。
簷牙窗额两三株，
只欠王维画雪图。
开卷不题元字脚，
碧窗圜蜡有如无。
阴山侧畔月如霜，
不为吟猿断杀肠。
折得橙花无处赏，
带枝分与櫂船郎。
三年不见洛阳花，
今日襄阳看转嘉。
奔走簿书长似梦，
不知春已满人家。
行到鲈鱼乡里时，
一宫花渚漾涟漪。
看春又过清明节，
更把愁心说向谁。
病馀犹着杖藜扶，
临水依然一老夫。
不用苦烧红蜡烛，
桃花解笑白髭须。
江山天借使诗昌，
太守风流似沈郎。
莫作推敲冲导其，
好携佳句过黄堂。
春泥滑滑强知时，
野日荒荒已露机。
政与鹁鸠同一律，
朝来唤得阿姑归。
塔倚翠微椽笔劲，
湖吞碧落砚池宽。
天然调度谁消得，
不是吟家出手难。
三茅别有洞中天，
我欲山居屏世缘。
累行积功多蜕举，
玉宸欣有地行仙。
倚空银管立嵯峨，
看雪须登窣堵波。
一览琼田三万顷，
分明掌上见山河。
万竿丛里立嶆峨，
叶叶清风受用多。
见说香山老居士，
夜深犹唱竹枝歌。
黄实累累本自芳，
西湖名字着诸方。
里称胜母吾常避，
珍重山僧自煮汤。
漠漠轻烟度短墙，
春寒料峭怯罗裳。
惜春只怕多风雨，
云影披离漏日光。
诗成催雪岂无功，
今果装严七宝公。
休说春花那解舞，
也教耳热慰新丰。
东越高僧还姓汤，
几时琼佩触鸣珰。
空花一散不知处，
谁采金英与侍郎。
一声钲响弭弓刀，
万旅归营寂不嚣。
霜月满城天正午，
悠悠旌旆马萧萧。
春深百卉过芬芳，
雕槛惟馀芍药香。
应是东君偏着意，
日华浮动御衣黄。
花木横斜转小蹊，
疏帘竹屋任髙低。
何人移得僧窗静，
置在君家厅事西。
玉机转侧金堂冷，
石室斜开铁户明。
木鸡唤月壶天晓，
泥牛吼花客游城。
常诵离骚澧有兰，
那知谪宦憇其间。
片云只鹤风方急，
只恐飘零过别山。
妇舌安能困董宣，
曹郎那解污张翰。
任君百计相熏炙，
本性依然带点酸。
织女牵牛不隔河，
俨然天娣与相摩。
道心万载如寒水，
肯为河东起浪波。
明主怜才若赐官，
奔驰微禄负家山。
狂吟搔首笑归去，
满路秋光上醉颜。
君家诗价自姑苏，
系胄蝉联世唶吁。
欲把阿元轻辈行，
古今俗子喜相诬。
千里都无半点山，
如何敢望有人烟。
不教远树遮拦却，
芦荻生来直到天。
九曲诸峯向背殊，
丹青虽巧不能模。
堂堂标致髙如许，
灵迹何须问有无。
蜀门西更上青天，
强为公歌蜀国弦。
卓氏长卿称士女，
锦江玉垒献山川。
树有高低枝短长，
花开随处恰相当。
都缘妙得毫端趣，
竖抹横拖总不妨。
一钵迢迢历数州，
朱门白屋信缘求。
如今茧足归来也，
自在沩山一牯牛。
振鬣长鸣向远天，
轻蹄健步欲争先。
关山万里踏飞雪，
何似春风御柳边。
一壶犹带武林春，
细拂湖边陌上尘。
此去清江八百里，
秋深蓬底是行人。
洞天谁道却归难，
浩思蓝山玉彩寒。
常是腊前欺雪色，
等闲莫遣俗人看。
危石参差上霄汉，
中涵万壑冰玉清。
与谁流出洗尘滓，
遗我一林风雨声。
西风已挂沐猴冠，
人语溪声亦少宽。
家有如山牛粪火，
为君煨栗劝加餐。
疎花早不奈香何，
三叠琼葩底用多。
最是动人情意处，
黄梅已老未逢荷。
寂寂函关锁未开，
田文车马出秦来。
朱门不养三千客，
谁为鸡鸣得放回。
萧萧疏雨点孤蓬，
舟子招呼语顺风。
小麦青青春恰半，
一犂江上看田翁。
小山月在影团团，
满院清香特地寒。
病骨逢秋眠较少，
五更风露起来看。
不服丹砂不茹芝，
老来四体未全衰。
有人问我期颐法，
一味胸中爱坦夷。
行藏知在倚楼间，
雨际烟峦接九关。
着脚既高心自远，
问言何似岳前山。
云捲天高鸟鹊飞，
满庭槐影转风枝。
可怜秋色谁分付，
正是安仁作赋时。
蓼滩芦渚好徜徉，
肯便云天去作行。
未用选奴防夜燎，
不妨结伴傲晨霜。
兰枻藤桡桂作舟，
锦江江上泛春流。
自怜野燕翅翎短，
空望江头鹳雀楼。
行处松萝深似幄，
望中城郭细如棋。
清泉可惜藏巖下，
不作先生洗药池。
窥园何物愠无端，
疥手偷将玉雪团。
不道主林神忌讳，
鸟乌声乐并催残。
青山历历映江流，
半是明州半越州。
亭下寒潮亭上客，
不知来往几时休。
挥毫丽句得旁观，
字字悬黎间木难。
可但诗声高海内，
有人金换过三韩。
谁借毛锥千字力，
曲留髯叟百年身。
未能晦蹟终难保，
樗栎林间是散人。
三十馀年无故人，
只留云外伴閒身。
夜来梦入宸奎阁，
户牖重开见日轮。
桃李那知杨柳恨，
故时风雨不依依。
自从彭泽无人后，
青眼虽开心事非。
赋诗谁复待沈香，
澒洞乾坤走险忙。
寂寂春光伤感处，
瘦来不是沈东阳。
川上飞桥处处横，
几回经此阅平生。
碧芦萧瑟风前韵，
一似家林霰雪声。
一别杜陵归未期，
秪凭魂梦接亲知。
近来欲睡兼难睡，
夜夜夜深闻子规。
醉踏青山忆旧游，
两年流落古杭州。
梦随云影忽东去，
石上藓花无限秋。
白酒东家一饭馀，
仙翁题字石榴书。
知君招饮先歌曲，
莫道神仙世味疏。
一叶飘然下弋阳，
残霞昏日树苍苍。
吴溪漫淬干将剑，
却是猨声断客肠。
西风吹雨夜潇潇，
冷烬残香共寂寥。
要作秋江篷底睡，
正宜窗外有芭蕉。
九转金丹九月圆，
木金胎旺好安禅。
纯坤月里纯干足，
手把仙瓢酌醉仙。
俨然鹤发与龙颜，
谁道乘风不复还。
浑俗何须穷变化，
或来尘世或云间。
插天修干已鳞皴，
谁挽青枝架水滨。
却退炎威凉满座，
都缘清荫布如云。
武王屈己尊箕子，
黄帝斋心问广成。
惟道集虚观众妙，
超然将见不能名。
无色无香应是画，
雨珠雨玉柰何穷。
素餐终老坐成晚，
白业它生扫未空。
真赏由来世上稀，
几人相见不相知。
如今一字成华衮，
岂识龙章与凤姿。
一夕欢娱凤帐秋，
晓天归驾待琼辀。
银潢便是东西水，
不独人间有御沟。
小小荆扉傍水开，
竹桥分路入苍苔。
呼童扫去阶前叶，
恐有诗人踏月来。
鹁鸠晴雨报人知，
更问农家底事宜。
村落泥干收麦地，
稻田水满插秧时。
相送西郊暮景和，
青苍竹外遶寒波。
为君蘸甲十分饮，
应见离心一倍多。
一叠青松一叠烟，
横铺平野有无间。
真成万丈鹅溪绢，
画出江西秋晓山。
绿槐高柳咽新蝉，
绫扇唤风阊阖天。
见欲扫床悬麈尾，
簟纹如水帐如烟。
青灯照我梦城西，
坐上传觞把菊枝。
忽忽觉来头更白，
隔墙闻语趁朝时。
大庆桥头春雨晴，
行人马上听莺声。
祥符西祀曾迎驾，
惆怅无人说太平。
万绿重重如泼翠，
一泓泉水浸苍苔。
分明天地开图画，
山自飞来猿自来。
虚名虚说传来久，
真语真踪示后人。
虚实灼然知下落，
清风千古见芳尘。
春服初成丽景迟，
步随流水玩晴漪。
微吟缓节归来晚，
一任轻风拂面吹。
夜久寒炉火尚红，
隔山谁动五更锺。
小童和梦移灯去，
不管残书读未终。
古人惟恃众心城，
何事秦皇苦好兵。
本设函关禁奸诈，
不知半夜有鸡鸣。
蓟庭萧瑟故人稀，
何处登高且送归。
今日暂同芳菊酒，
明朝应作断蓬飞。
书收鼠啮犹堪读，
柿拾鸦残亦自甜。
动念不如姑省事，
智谋老健恐难兼。
一粒硫黄入贵门，
寝堂深处问玄言。
时人尽说韦山甫，
昨日馀干弔子孙。
居山城市罕逢人，
傲世名高混世尘。
满目烟霞常作伴，
言知寒暑易为春。
宝镜一从分破后，
不堪磨拭照妆钿。
倩谁携上青云去，
补得今宵缺月圆。
铁锤击碎黄金骨，
天地之间更何物。
三千刹海夜澄澄，
不知谁入苍龙窟。
殿阁森森气自清，
不知人世有蓬瀛。
日长无事宫中乐，
閒与诸姬伴戏婴。
隠约江天汉客星，
夜深曾傍紫微明。
山川风物成迁变，
犹有洪涛殷啸声。
高花笑属赋花人，
花自鲜明笔有神。
可惜人间两清绝，
不教媚妩对闲身。
家破人亡何所依，
无心无绪话求归。
十年忘尽来时路，
暂忆些儿总不知。
西风落叶满庭除，
隠几清吟独撚须。
官地莫将私地比，
菊苗也种两三株。
一夕狂风雨万英，
醉扶筇竹踏疏星。
归来衫袖天香冷，
一洗人间龙麝腥。
嶷嶷群峰当户立，
泠泠绝涧出山长。
虚寮竟日无馀事，
默坐时闻柏子香。
会时曾忆梅笼雪，
别后常怀月照沙。
到底多情是芳草，
长随离恨遍天涯。
杨柳池塘表里青，
鱼儿偷眼畏蜻蜓。
夜来雨过菖蒲静，
倒浸中天四五星。
柳条明媚欲变色，
便想春思浩无涯。
行人手挽不忍断，
云此生意方萌芽。
飓母从来海若家，
青天白地忽飞沙。
烦将残暑驱除尽，
只莫颠狂损稻花。
为买蟠桃海上花，
明珠满载玉龙车。
蓬山诸子须相问，
笑指烟波是我家。
飞尘难到碧波中，
波上烟云尽不同。
吟断不知惊鹭起，
汀花一半在船篷。
一寸归心酒得知，
门前官道是危机。
道傍也有人归去，
不似先生真个归。
故无形像显教寻，
隠秘踪由自古今。
妙法不传经上字，
玄门消息冈知深。
方牀藤枕梦蘧蘧，
睡足高堂乐有馀。
茶乳泛瓯香篆息，
明窗重理读残书。
荆棘林中宣妙义，
蒺藜园里放毫光。
千言万语无人会，
又逐流鶑过短墙。
曲蟺踏着相头摮，
哑子得梦自家笑。
笑到天明说向谁，
乌鸦解作麒麟叫。
仲举高谈亦壮哉，
白头狼狈只堪哀。
枉教一室尘如积，
天下何曾扫得来。
桐叶飘零月似冰，
并河灯火夜寒生。
阑干倦倚投床去，
卧听趋朝过马声。
蜀葵萱草陈根在，
金凤鸡冠着地栽。
并作暑天庭户景，
深丛时见一花开。
江茗吴盐雪不如，
更令女手缀红𢄼。
小诗却欠涪翁句，
为问衔蝉聘得无。
陶令思归久未成，
远公不出但闻名。
山中只有苍髯叟，
数里萧萧管送迎。
死来尚恋游金谷，
病废犹难放柳枝。
等是胸中不浩浩，
乐天莫笑季伦癡。
苦忆苕溪郑广文，
足惊豪翰独超羣。
山南饱看懒行县，
笑杀无心出岫云。
海南药物木香重，
何似𩰀松高架花。
春晚日长香满院，
天教富贵属诗家。
大旆传闻载酒过，
小诗未忍着砖磨。
阳关三叠君须秘，
除却胶西不解歌。
树边久立任衣单，
为爱天香彻骨寒。
脑子斛量犹觉臭，
安知人世有沉檀。
宫连太液见苍波，
暑气微清秋意多。
一夜轻风苹末起，
露珠翻尽满池荷。
贤书五上动宸旒，
鵰鹗横飞正得秋。
老去刘蕡终不第，
时来校尉几封侯。
吾宗叱驭闯贤关，
笔湧长江挟泰山。
馀子望风俱辟易，
且容瑞豹露文斑。
黄牛巖下水弯弯，
葛帔篮舆自往还。
不是湘累莫相问，
祗应枯瘁似寒山。
掀天声势祗冰山，
广厦空馀十万间。
若使早知明哲计，
肯将富贵博清闲。
安乐山前安乐窝，
一窝深处白云多。
云来云去无人管，
閒看虚檐燕葺窠。
十家生聚九无聊，
鸡犬惊惶避使轺。
昔日青苗犹出镪，
如今俵纸作青苗。
将谓长淮已荡平，
岂知什堑又颠坑。
从今莫近他城子，
怕有南人夜斫营。
手把春花已后春，
锦容入眼更成新。
凭栏落日浑无□，
倍觉君诗信有神。
卧听急雨半篙深，
晓展芭蕉数尺心。
携手方山行乐处，
满林松竹翠阴阴。
十载重来古树阴，
眼前新冢泪沾襟。
归家当与诸儿说，
要识如今展拜心。
太白东归鹤背吟，
镜湖空在酒船沈。
今朝忽见银台事，
早晚重征入翰林。
柔桑已密吴蚕老，
帘幙低垂燕子飞。
想见石栏斜点笔，
海云深重湿山衣。
片心高与月徘徊，
岂为千锺下钓台。
犹笑白云多事在，
等闲为雨出山来。
刘郎平昔志烟霞，
时到云山隠士家。
除却松篁芝术外，
川源远近遍桃花。
先生尝此傲明时，
绿袖清波万古奇。
应有好名心未息，
滩头洗耳欲人知。
渺然一棹去何之，
满目新诗与旧诗。
细读赠章多好语，
顾怜追和却无奇。
云澹风微日未低，
瘦藤扶到小桥西。
林花过雨相争发，
谷鸟无人自在啼。
万事无如退步人，
孤云野鹤自由身。
松门十里时来往，
笑揖峰头月一轮。
延平山水东南冠，
连岁何辜致许菑。
积雨隄防宜有素，
后时悔懊谩兴哀。
北斗城高禁漏多，
汉家宫殿奏笙歌。
漫教青鸟传消息，
金简长生得也么。
锦里春风徧海棠，
别时无计奈红芳。
山中桃李浑疑晚，
犹有残红断客肠。
此身闲却有来由，
白发中年已上头。
莫道无官无可弃，
从今放下一齐休。
探花时节按歌回，
粉黛重匀傍照台。
定是君王急宣召，
忽然蟢子上头来。
官人骑马松门外，
下马敲门眉目清。
休问西来他日意，
遶篱无数竹鸡鸣。
霜冷风清九月九，
茱萸黄菊家园有。
何时玉殿接千官，
称觞共进南山寿。
我生饱识田家趣，
只坐无田归计迟。
纵是无田慵可得，
莫将画餠欲充饥。
文章初不计工拙，
言语何常识重轻。
不向故人齐物我，
一生怀抱为谁倾。
春云无绪不禁风，
小立中庭数落红。
还似江南断肠处，
杨花十里雪蒙蒙。
宝杖亲携挂翠缨，
徘徊常遶玉阶行。
转身就父无标的，
拈却花冠不得名。
五湖深处足逍遥，
错把扁舟系柳条。
尘世不如烟水阔，
笑骑黄鹤上层霄。
落落明珠骇暗投，
知君所得在无求。
直须言下通非句，
识取澄潭皎洁秋。
月帔飘飖摘杏花，
相邀洞口劝流霞。
半酣乍奏云和曲，
疑是龟山阿母家。
麦熟家家喜堕涎，
龟堂依旧突无烟。
雨中更觉凄凉甚，
一点残灯守蠹编。
冥凌分职大间关，
辛苦行冬强作难。
费尽无边风与雪，
劣能供得一番寒。
破袴年来未改为，
园中啼鸟汝何知。
从教解使君侯悟，
尔死何由得盖帷。
野林物物适幽栖，
春引风高裂石时。
何处双禽飞不定，
静宜翠竹亚寒枝。
羊胜公孙两者间，
端人着脚固应难。
法曹賸有梅花句，
拂袖何妨载月还。
一窦飞泉煖似汤，
池鱼无数自洋洋。
不须遶寺寻碑刻，
知是南平古道场。
鲜鲜毛羽耀朝辉，
红粉墙头绿树枝。
日暖风轻言语软，
应将喜报主人知。
惊魂往往坐疑飘，
便好为文慰寂寥。
若待清湘葬鱼了，
纵然招得不堪招。
高花玉质照穷臈，
破雪数枝春已多。
一时倾倒东风意，
桃李争春奈晚何。
庐山董凤曾栽杏，
凤岭知微亦种桃。
怕有人来问前古，
涧中不肯放渔舠。
薄云韬日未成雨，
野水齧沙争赴溪。
书册懒看聊作伴，
酒壶不饮亦常擕。
孱颜突出万峯间，
禹穴龙门蚁垤环。
夜半扪参穷绝处，
半山风雨隔人寰。
少小闻人说复雠，
至今禾黍徧宗周。
自怜谢病离军去，
始听王师下海州。
泥金撚铁缀花枝，
浅白深红映酒卮。
回首琼林真一梦，
插花还似去年时。
数柄疏荷出小池，
幽香深谢好风吹。
晓来秋气凝清露，
似学湘妃怨九嶷。
与梅结友问为谁，
松竹中含霜雪姿。
竹岂寒盟已仙去，
宿心惟有老松知。
山锁松行一迳遥，
峰回楼殿更岧峣。
飞来双鹤知何处，
只有泉声下碧霄。
头紫葡萄项掺青，
正身厚阔似鸦明。
壳纹淡薄轻银翅，
鬭着交锋速便赢。
世间何事不空无，
万古年年九日徂。
最忆吾家先叔父，
塘头一树紫茱萸。
鴈池衰草露霑衣，
河水东流万事微。
寂寞青陵台上月，
秋风满树鹊南飞。
参天古木绿阴合，
峻极层峦瀑布长。
啼鸟一声家万里，
依然无语对斜阳。
方穷蔡泽问唐举，
未遇邺侯逢懒残。
触石起云能沛雨，
不应长作旱雷看。
金杯缓酌清歌转，
画舸轻移豔舞回。
自歎鹡鸰临水别，
不同鸿鴈向池来。
学道先须要省缘，
随时过得莫忧煎。
无求坐卧常安乐，
有意身心不坦然。
兰佩蓉裳骨相寒，
山中何日鼎成丹。
春深富贵花如此，
一笑尊前醉眼看。
塞北梅花羌笛吹，
淮南桂树小山词。
请君莫奏前朝曲，
听唱新翻杨柳枝。
石门木老势槎牙，
曾见吴娃拥翠华。
底事秦宫与唐苑，
百年多属梵王家。
歌辞信口端师子，
干木随身邓隐峰。
两箇风颠争几许，
一天霜月似相容。
尚无池水泛荷香，
幸有园英照竹窗。
雪白葵花持玉节，
柿红萱草立金幢。
八月金茎露有华，
晨曦才上散馀霞。
朱书十字黄封酒，
先赐王公执政家。
东崦扶疏一树梅，
繁英辜负岁时开。
殷勤寄语兰兼蕙，
它日春风我亦来。
更邀明月说明年，
记取孤吟孟浩然。
此去宦游如传舍，
拣枝惊鹊几时眠。
小窗寒夜见冰花，
骨冷魂清梦不邪。
薝卜花头萱草树，
只应常在野人家。
长鲸须向海波翻，
泽雉何由肯畜樊。
步障连空鞋一屋，
不如萧散半山园。
飞萤腐草寻常事，
作底兹山独耀芒。
须信地灵资物化，
金膏随处发明光。
春来春笋满丰阳，
祇把盘餐劝孟光。
犀角锦文虽可惜，
也须分惠紫微郎。
鹭鹚立雪非同色，
镜里色空谁间隔。
不是青黄黑白红，
上下东西及南北。
五树旌封许岁寒，
挽柯攀叶也无端。
争如涧底凌霜节，
不受秦皇乱世官。
古寺人閒僧掩扉，
客来下马解尘衣。
双松带月风蝉噪，
古阁鸣钟夕鸟归。
南北东西总是家，
自知身命属烟霞。
只因贪恋一杯酒，
误却碧桃千树花。
春尽江南二月时，
盈盈陌上燕差池。
游丝日暖垂千尺，
不为行人系别离。
菊花忽作桃花面，
放眼难看九月黄。
花不见桃惟见菊，
又将红雨学啼妆。
暖傍离亭静拂桥，
入流穿槛绿摇摇。
不知落日谁相送，
魂断千条与万条。
鬬鸡台边花照尘，
炀帝陵下水含春。
青云回翅北归雁，
白首哭途何处人。
郡池六月水方生，
便有新荷贴水轻。
雨后独来无箇事，
闲听啼鸟话昇平。
石室云山镇日扃，
午鸡啼处睡初醒。
案头上有炉熏在，
试读楞严一卷经。
子知天分不人尤，
岂若纷纷式屡骄。
旧见已知霜叶脱，
新知才似谷牙焦。
拍手阑干看锦堆，
留翁未肯十分开。
惜花惜别情相似，
急急从今载酒来。
眉州城外小桃源，
行入三巖涧水喧。
人近碧潭才抚掌，
唤鱼出洞跳龙门。
鱼跳龟戏不曾闲，
萍尽荷生尚未繁。
水面圜纹乱相入，
玻瓈盆旋玉连环。
出处从今莫问天，
南来跨海岂徒然。
须知鲁叟乘桴兴，
未似商巖济巨川。
金波寒透水精帘，
烧尽沈檀手自添。
风递笙歌门已掩，
翠华何处夜厌厌。
乾坤未剖立雄基，
雪衮寒涛日打围。
脚下尽教浮逼逼，
直通一路与人归。
琴高一去不复见，
神仙虽有亦何为。
溪鳞佳味自可爱，
何必虚名务好奇。
贡包分自浙西东，
函谷金城在眼中。
泛酒煎茶俱惬当，
满前腊雪化春风。
去年边上见梅花，
醉眼淹留未到家。
今日岭南攀折得，
忽惊身又在天涯。
青逵布序韶晖盛，
紫禁乘春乐事多。
海域晏清无夕虑，
斋居宣室顺天和。
五百年方开此山，
寒光浮暖湿而干。
明明正是洪蒙髓，
只恐凡人不肯餐。
弥漫万树梨花雨，
冻玉隄边水欲流。
顷刻阳鸟昇太白，
那时浑不见踪由。
晴空素豔照霞新，
香洒天风不到尘。
持赠昔闻将白雪，
蘂珠宫上玉花春。
晚衙初散吏人归，
独立南亭着道衣。
浅酒小诗聊自乐，
此心浑欲外轻肥。
庐陵米价若为酬，
入市知行趣自由。
借问年来何所直，
大宋山河四百州。
闻名见面不须论，
枉到防风县外村。
强半春光烟雨里，
分明闭却柏山门。
何人月样剪霜绨，
改就新诗却自题。
为惜持杯折花手，
免教遮日步苏堤。
翠筠织簟寄禅斋，
半夜秋从枕底来。
若也此时人问道，
凉天捲却暑天开。
闻师遭遇善知识，
布衲时闻罗绮香。
照管为他眼景转，
投胎讬舍没思量。
天然一穴透融光，
广阔能容万顷篁。
翻念尘寰苦炎热，
人人付与一襟凉。
苦无筋力太轻柔，
何物如今得自由。
带雨飘来成坠雪，
捲春归去作飞球。
尖峰簇簇穿林笋，
曲径盘盘绕树藤。
中有古潭深万丈，
老龙独卧似禅僧。
城外春光染远山，
池中嫩水涨微澜。
回身小却深簷里，
野鸭双浮欲近栏。
入夏庭中雀可罗，
閒僧閒客间相过。
鶑声不得蛙声接，
杨柳池塘寂寞多。
千载昌期尚此逢，
询谋多在布韦中。
南归已后锺山集，
犹忆君王代麈松。
旋题玉额起层楼，
三阁图书集校酬。
近日得增新碧榜，
显谟相继缮徽猷。
弄珠滩上欲销魂，
独把离怀寄酒尊。
无限烟花不留意，
忍教芳草怨王孙。
散漫祥云逐圣回，
飘飖瑞雪绕天来。
不能落后争飞絮，
故欲迎前赛早梅。
野人于我有何情，
半掩柴门向月明。
深夜欲眠眠未着，
一丛寒木一猿声。
瓦盆雷动千山晓，
横岭香传两袖风。
添得老禅精彩好，
江西一吸兔瓯中。
佛顶分明火焰高，
黑瑿何事助焦熬。
只销一酌梅花雪，
我已官曹似水曹。
腊雪初消柳眼寒，
春风才入酒杯宽。
一年佳节知多少，
屈指从今是履端。
雨晴山色静堆蓝，
桥外人家分两三。
缘岸北，远溪南，
片片闲云趁落帆。
小雨终朝湿翠霏，
渚蒲汀树白弥弥。
若嫌鸣雁无厌足，
回到潮州又索诗。
庭树新阴叶未成，
玉阶人静一蝉声。
相风不动乌龙睡，
时有娇莺自唤名。
烽火销来五十年，
居民初不识戈鋋。
耕桑满野帝何力，
千里边城自晏然。
姚江乘潮潮始生，
长亭却趁落潮行。
参差邻舫一时发，
卧听满江柔橹声。
残腊才经一番霜，
青青三寸作金黄。
故园兄弟怀思我，
特地分甘到草堂。
春风北苑露芽繁，
购得封题第一番。
真际云门吾不问，
一提瓶起万魔奔。
修竹成林碧玉攒，
几枝荣茂可栖鸾。
瑶宫月白风清夜，
谁共庭除一凭栏。
炯炯双眸古老锥，
手提向上大钳锤。
蓦然寻着锺离老，
捉住长髯问是谁。
曾有诗矜白鹭閒，
一生诗眼乞山漫。
朝来更觉忙于我，
雪沍苍溪不道寒。
冰开池面初浮绿，
日促花梢始破红。
谩道春光来眼底，
茫然无意对芳丛。
五丁凿剑古今传，
屹立崇墉蔽两川。
满目风寒无处避，
祇今由径竞摩肩。
无边不动虚空体，
不拒阴阳去复来。
谁道一双穷相手，
未尝容易舞三台。
楼台半蘸浮天水，
灯火频干继晷油。
桃李不须连夜赏，
牡丹它日有高流。
自从苦学空门法，
销尽平生种种心。
唯有诗魔降未得，
每逢风月一闲吟。
去水汤汤萦屿转，
前山恰恰与云平。
仆夫应怪微吟苦，
宁识江头送目情。
路入招提晚更深，
万山秋老薄寒生。
芙容枝上无多雨，
自把孤怀滴到明。
日日南风费挽牵，
江神知我意悠然。
小舟随水随风住，
不羨千帆上水舡。
王事纷纷无暇日，
浮生冉冉只如云。
已为平子归休计，
五老巖前必共闻。
金鼓声阑剑戟收，
使君回上雅歌楼。
樽前一节清商曲，
销尽穷边万里愁。
思虑不及犹为物，
分别未忘都是梦。
阿难树见竟难分，
曹谿风幡元不动。
秋风索索连江起，
暮过烟波十馀里。
长芦瘦竹映渔家，
灯火渺茫寒照水。
诸老萧萧似卷尘，
不堪再见素旌新。
白头县尉笭箵浦，
夜雨寒窗是旧人。
清罇歌舞影徘徊，
谁唤逃禅苏晋来。
我自木人人桃李，
黄蜂紫蝶莫惊猜。
圣朝旌德向丘园，
紫诏颁恩到荜门。
乡老始知为善贵，
竞相廉让教儿孙。
晓起南山暮北山，
夜深归梦祇山间。
山中亦有流泉好，
不许行人洗病颜。
闪烁旌旗骤往来，
几人遥望起疑猜。
此时若得樊公脚，
一踏鸿门两扇开。
细草护沙连不断，
疎风畧雨散还收。
山田麦熟不归去，
三百里江都是愁。
汉江莽莽雪浮浮，
远想山阴汎剡游。
高兴共成何更尽，
子猷安道喜同舟。
水来江尾难分燕，
山到崖头合号龙。
见得人心尊万乘，
片帆飞过亦朝东。
香罗如雪缕新裁，
惹在乌云不放回。
还似远山秋水际，
夜来吹散一枝梅。
玉殿辞春陷马尘，
忍将羶秽污贞身。
能行男子难行事，
羞杀朝中投阁人。
只箇长行粥饭僧，
江南江北震乾坤。
而今又却随他去，
讨甚杨岐八世孙。
莫为看山只凭栏，
远怀犹恨两山间。
坐深却得无穷趣，
祇看平川一半山。
结构崇高秀气连，
清风不老月长圆。
春游玉座时相对，
花发莺啼亿万年。
玉龙喷雾碧霏霏，
钿枕珠衾照百枝。
自与侍书人一处，
此中全不管岷之。
暮风似箭复如刀，
落照那能暖客袍。
天远地平城更阔，
千寻玉塔尺来高。
使轺三度破胡尘，
祇为忠谋不为身。
后辈金缯能不吝，
却嗤木强是前人。
宫庠寂寂雀罗门，
宁有贤人倒绿樽。
頼得苏州情义重，
肯令从事问寒温。
蓪草头花椰叶裙，
蒲葵树下舞蛮云。
引领望江遥滴酒，
白苹风起水生文。
衡门寂寂逢迎少，
不见仙郎向五旬。
莫问龙山前日事，
菊花开却为闲人。
山僧爱山出无期，
俗士牵俗来何时。
祝融峰下一回首，
即是此生长别离。
草绿花红展绣衾，
菜畦一色漾黄金。
行行山路情何限，
春事三分一半深。
雨霰潇潇天地宽，
相看岛瘦与郊寒。
埋腰立雪心良苦，
拥鼻吟风事大难。
邹阳谩说曳长裾，
东阁由来礼自殊。
负郭田园倘无恙，
不如归去老江湖。
小儒避贼南征日，
皇帝行天第一春。
走到邓州无脚力，
桃花初动雨留人。
近时直指似兰亭，
枣木梅花总不真。
哮本不逃萧翼眼，
诸方亦有姓萧人。
故人去后绝朱絃，
不报双鱼已隔年。
邻笛风飘月中起，
碧云为我作愁天。
异枝同颖绕祥云，
贡入南州瑞木新。
并影薰风舞交翠，
要知仁政在斯民。
十字街头铺席开，
牛溲马勃尽收来。
等闲落在名医手，
贵贱无非是药材。
棒下承当早自欺，
听人饶舌固非宜。
纵知佛法无多子，
争似当时未问时。
晓糁蒲玉泛琼浆，
臂结红丝暗自伤。
莫漫相逢宜楚节，
独怜清梦隔潇湘。
东郊青帻拜春回，
迎得阳和次第来。
风向乌竿千里应，
气随鱼钥九重开。
溪边嫩柳条条绿，
陌上桃花树树红。
勿谓东君无管带，
更加暖日与和风。
断崖文字是唐碑，
无限名贤赞颂诗。
莫把中兴？前代，
会须重见太平时。
泰伯祠边旧圃开，
半栽蔬果半池台。
闲门不放红尘入，
门里清流自在来。
莫问秋风八月槎，
一簑欲老水之涯。
笔床茶灶肯同住，
毕竟吾宗是作家。
一枕黄粱梦里身，
东陵合是种瓜人。
相逢不用歌招隠，
恐被山林唤孔宾。
禁沼冰开跳锦鲤，
御林风暖啭黄鹂。
金舆未下迎春阁，
折遍名花第一枝。
风标劲似聂政姊，
笔力健如曹大家。
此手始能为此竹，
对渠枯木老槎牙。
巖顶风云常不散，
洞门日日吐烟霞。
济时偏解为霖雨，
信是神仙第一家。
东西楼阁与云齐，
天际孤烟认恶溪。
记得幽人旧吟处，
独游亭在野桥西。
生平巖岫饱跻攀，
忽得云峦挂壁间。
不怕老来无脚力，
闭门端坐看庐山。
湖光山色共争秋，
一点尘埃无觅处。
沉沉水底见青天，
画舸直疑天上去。
梦中衣褐定何祥，
明眎由来世泽长。
谁拟前身是韩子，
为他毛颖着文章。
功大文雄岁月深，
巍然高碣字生金。
台池得与吾民共，
谁识邦家复古心。
拂面秋风云漠漠，
伤心古汴黍离离。
不因避雨渔阳庙，
争见元丰大观碑。
位高名重不堪疑，
恳让仪同帝亦知。
不学常流争进取，
却忧门有二台司。
高城石井下成池，
对自初分混沌时。
虽小古今无涸溢，
却怜江海有盈亏。
一铃自语风薄林，
千涛夜湧月翻金。
寺内何人口生醭，
阿师政尔息深深。
明月芦华四望连，
转身人上合同船。
借功自有旁参事，
历历机头看正偏。
十年不踏关山道，
千里来寻长短亭。
烟水照人头欲白，
云峰见我眼犹青。
报道君乘六月潮，
在齐端可比闻韶。
探汤剧暑不易度，
应喜南云瞻玉霄。
文成五利老纷纷，
方丈蓬莱但可闻。
万里出师求宝马，
飘然空有意凌云。
梅阴渐密雨晴时，
静看花砖日影稀。
向晚啼鸦来又去，
上林知占那边枝。
山中只是惜珍禽，
语不分明识尔心。
若使解言天下事，
燕台今筑几千金。
和戎之计最堪嗟，
不以恩威以丽华。
他日渔阳动鼙鼓，
祇因争取上林花。
田丰袭许计非良，
沮授安民策最长。
己克百安牢按甲，
足鞿曹操到分香。
可是馿蹄复马蹄，
忍将玉雪污污泥。
世情巇险君知否，
满地人间铁蒺藜。
野航偶繋梅花下，
人在梅花与雪俱。
直钓情知鱼不食，
一丝终日挂冰壶。
谁琢天边白玉盘，
亭亭破雾上高寒。
山房无客儿贪睡，
常恨清光独自看。
劝君不用广贪求，
随分家缘了便休。
百岁光阴能几日，
得回头处早回头。
渔浦孤峰入九城，
承华门里最分明。
马头看得山低去，
夹道芙蓉红露声。
横槊南来气吐霓，
北归裁得景升儿。
谁言孟德乌林日，
全似本初官渡时。
登寻丹壑到玄都，
接日红霞照座隅。
即向周回巖下看，
似看曾进画图无。
满眼青山倦应酬，
小亭回护颇知休。
撚髯索句空归去，
疑在飞来峰上头。
怀想西湖一树冰，
有谁人似此花清。
何当共泛波微绿，
更得同看月正盈。
一树寒梅曲槛东，
含葩未吐蕊头红。
霜枝不许游人看，
蓦地吹来栗烈风。
朱邸沐兰逢令节，
丹廷祝寿喜嘉辰。
两宫荣养多延庆，
百福潜随命缕新。
诗与梅花不易逢，
凭谁能赋水边容。
涧声清浅流香去，
笔力应须子细穷。
叶叶飞秋声自来，
萧郎国有不羁才。
西山昨夜虎风恶，
大折一枝无处栽。
长春月月与玫瑰，
烦近萱堂仔细栽。
却语花开无造次，
老亲寒食以前来。
失脚溪桥两眼枯，
错将鱼目作明珠。
直饶尘尽光生也，
照破山河梦见无。
枕边风雨过今春，
起步园林已绿阴。
更向坡头望湘浦，
水云无际遶遥岑。
亭枕临漳一水阴，
半空云雾锁寒林。
山从天宝来鸾远，
基闢开元历代深。
江梅珍重雪衣裳，
薄相红梅学杏装。
渠独小参黄面老，
额间艳艳发金光。
世事如尘扫又生，
梧窗终日坐冥冥。
有时饮罢却行乐，
立看风吹阁上铃。
一围寒绿锁城闉，
中有茅簷更绝尘。
千户封侯千亩是，
可怜燕颔虎头人。
莲华峰下郡斋前，
遶砌穿池贮瀑泉。
君到亦应闲不得，
主人草圣复诗仙。
始怜春草细霏霏，
不觉秋来绿渐稀。
惆怅撷芳人散尽，
满园烟露蝶高飞。
新安非欲枉帆过，
海内如君有几何。
醉里别时秋水色，
老人南望一狂歌。
分明屈子独醒愁，
故作南华醉梦游。
岂是晋人真爱酒，
渠侬心事更悲秋。
已叨名第虽堪放，
未到根原岂敢休。
文字一床灯一盏，
只应前世是深雠。
上有繁葩下落英，
红波动荡逐风行。
夕阳开处犹光艳，
何况今宵值月明。
因君撩我强题诗，
却忆当年梦里时。
不识江南好风景，
采苹人唱鹧鸪辞。
乌龟三眼红如火，
一角麒麟快似锥。
土宿夜游南赡部，
泥牛脚下火星飞。
蚁分突骑向高岑，
驰下危涂万丈深。
犷俗轻生唯鬭险，
垂堂宁复戒千金。
疏篱诘曲巧依山，
洞彻柴门气象还。
恩释覉留应有日，
故先通路指乡关。
栩栩庄园梦正酣，
曙霞分色照东南。
闭门更费当关报，
已是嵇康一不堪。
禅室绳牀在翠微，
松间荷笠一僧归。
磬声寂历宜秋夜，
手冷灯前自衲衣。
登登石路何时尽，
决决溪泉到处闻。
风动叶声山犬吠，
一家松火隔秋云。
世事纷纷无已时，
劝君杯到不须辞。
但能烂醉三千日，
楚汉兴亡总不知。
迢迢绿树淮天晓，
霭霭红霞海日晴。
遥望四山云接水，
碧峰千点数帆轻。
一头细发两分丝，
卧见芭蕉白露滋。
欲令居士身无病，
直待众生苦尽时。
清湾气象暮潭潭，
渔客车罾似引帆。
三尺鲤鱼投密网，
西江虽广尔何堪。
岧峨第二石城峰，
雉堞天然不费工。
妙典飞昇何处是，
城头咫尺紫霞宫。
白刃凝霜照水寒，
当时入匣便回銮。
巖前片石犹中断，
切玉如泥也不难。
琉璃地上绀宫前，
发翠凝红已十年。
夜久月明人去尽，
火光霞燄递相燃。
小园寒尽雪成泥，
堂角方池水接溪。
梦觉隔窗残月尽，
五更春鸟满山啼。
枫叶飘林竹隔墙，
偏于冷淡逞浓粧。
天教不趁繁华月，
要是秋来独耐霜。
蛩知秋候时鸣壁，
香碍蒲帘不出门。
隠几无言心有得，
南窗晴日暖侵轩。
只有江梅合是兄，
水僊终似号夫人。
季方政尔难为弟，
每恨诗评未逼真。
婺溪烟景称生涯，
轻泛兰舟意未賖。
八咏清风好相继，
碧云流水是诗家。
恰则黄昏雨便晴，
青塘迤逦尽蛙鸣。
月明已在芭蕉上，
犹有残簷点滴声。
春深草木未欣荣，
冰谷峥嵘霰雪零。
鸾凤不来黄鹄举，
请看鷰雀閙荒庭。
一片淮山落照中，
开船忽遇打头风。
行军元帅传言语，
别拨官军下浙东。
十分花气醉春情，
拂晓先闻百舌声。
白玉摇鞭芳草暖，
踏青时节雨初晴。
标宗立法大瞒人，
意气弥陀局局亲。
黑白不分难下手，
放过一着大惊神。
新春木叶未蒙笼，
西望天涯几日通。
商洛山间白云起，
行歌思见采芝翁。
思归言语苦悲辛，
啼老江南绿树春。
莫倚巴西君故土，
巴西风景近愁人。
娉娉嫋嫋洛阳花，
合在瑶池阿母家。
乞与老人浑不爱，
白髯相对毵乌纱。
平日诗声不易班，
联翩属我未应悭。
得无纸贵咸阳市，
当有人逢饭颗山。
病来岂有力迎缓，
耄及已将家付康。
干蛊久劳小儿子，
探丸未遇大医王。
先生豪气元龙似，
眉骨凛凛闽山秋。
从渠俗子卧地下，
不是梅花不上楼。
桃叶相逢但交臂，
李鬟何许费凝眸。
尔曹岂解文字饮，
应道吾侪输此筹。
浊酒松醪喫两锺，
醉拖长袖舞春风。
天崩地裂谁能管，
几见落花堆乱红。
绿杨深处两三家，
几度凭阑看紫霞。
云锦已空烟水阔，
转教人忆旧时花。
万国昇平庆有年，
九重荣盛百珍全。
民间财货虽丰富，
未识新颁大观钱。
饭颗山头逢杜甫，
顶戴笠子日卓午。
借问别来太瘦生，
总为从前作诗苦。
远公说易长松下，
龙树双轻海藏中。
今日导师闻佛慧，
始知前路化成空。
五䌽萦筒秫稻香，
千门结艾鬓髯张。
旋开宝典寻风物，
要及灵辰共祓禳。
菴在深村翠岭坳，
狂风捲尽屋头茅。
断椽破壁何时理，
卧看松阴月转梢。
前年赴急合梁山，
一岁征行一岁还。
待到故乡能几月，
明朝又出雁门关。
三月杨花飞满空，
飘飖十里雪如风。
不知何处香醪熟，
愿醉佳园芳树中。
蒋琬费祎亦如虎，
孙权天险据江湖。
曹年石马来何暮，
也畏平沙八阵图。
滑澾岭上十年前，
黄泥白石故依然。
旧时茅舍无寻处，
一我能消几十年。
弔湘谁解荐江蓠，
忠愤泠泠写七丝。
愁绝九疑山下听，
重华应许就陈词。
梅花佳处是孤影，
月落参横真见之。
几欲烦我为摹写，
却愁才尽不能支。
桑间小妇好声音，
映叶穿枝意已深。
尽日呼郎郎不应，
萧萧风雨到前林。
昔陪天上三清客，
今作端州万里人。
湘浦更闻猿夜啸，
断肠无泪可霑巾。
山川图写几时休，
再过萧山岁已周。
客枕梦中南又北，
此身大似一虚舟。
礼官前导赭黄袍，
陟降灵宫九陛高。
二十七筵俱再拜，
精虔不惮圣躬劳。
夜入明河星似少，
曙摇澄碧扇风翻。
细泉细脉难来到，
应觉添瓶耗旧痕。
洪崖差遣探花来，
检点芳丛饮数杯。
深紫浓香三百朵，
明朝为我一时开。
先秦岂谓嬴为吕，
东晋那知马作牛。
不悟春申亦如许，
敢凭宫掖妻邪谋。
归去寒溪觅旧盟，
相逢诗酒足娱情。
閒云不碍青山好，
物外风高梦自清。
数行徙倚迎风柳，
几树参差照水花。
最惜去年梁上燕，
会随春色到贫家。
髀肉消磨马上鞍，
尘沙满眼路漫漫。
不须更障西风扇，
为酌崖泉一洗看。
一寒驱去还干禄，
万虑纷然祇爱山。
阅世怳如清梦觉，
求田聊计白头闲。
古来志士愿不辱，
少在朝廷多在山。
寄食生涯无定止，
此心长到白云间。
天邑由来归浩穰，
正凭威信执豪彊。
次公不到圆机处，
须索神医肘后方。
数椽生草复莓苔，
一径墙阴斸雪开。
王吉囊衣新徙舍，
杖藜从此为君来。
春残叶密花枝少，
睡起茶多酒盏疏。
斜倚屏风搔首坐，
满簪华发一床书。
爱竹高风已自贤，
兴来更泛剡溪船。
枝间清响风惊雪，
忆得东林夜宿年。
三百年中天下工，
密移山水入号钟。
世间会有孙枝在，
自是知音不可逢。
艮止休工未落成，
做人限隔雨零零。
眼前好景到不得，
便是霄中望极星。
梅边好与酒杯持，
寂寂牙簷短短篱。
但有诗人出佳句，
绝胜謏墓得金碑。
借交唯有不赀恩，
汉法归成弃市论。
平日五陵多任侠，
可能推刃报王孙。
酷暑隆隆不可活，
闻有玉鳞纤手割。
不得相从饱便腹，
空听髙吟何洒落。
试说栖真是若何，
鐡牛安卧到新罗。
箇中消息凭谁会，
古庙缘墙长薜萝。
霜风一掣下云霄，
两翅雷奔眼电牢。
狡兔当场难軃避，
却教大地鬼神号。
竹屋高低正复斜，
蔚蓝影里着人家。
底消山峡三分瘴，
争课卢仝七椀茶。
岛树高低约浪痕，
苑中斜日欲黄昏。
树头木刻双飞鹤，
荡起晴空映水门。
飙御已应归杳眇，
博山犹自对氛氲。
不知入夜能来否，
红蜡先教刻五分。
熳烂花时锦绣张，
无端下马系垂杨。
山亭水阁笙歌地，
合与行人作醉乡。
路过潮沟八九盘，
招提雪脊隠云端。
金钿一一花总老，
翠被重重山更寒。
松下相逢雪雨乖，
人生何必泥形骸。
竹篱一醉休惆怅，
只么神交自是佳。
蓬池旧草绿茸茸，
爱酒清谈隠者风。
纵似步兵成底事，
啸台依旧夕阳中。
急雨清风发土香，
灵台如受宝犀凉。
华胥一枕蘧然觉，
却听蝉声送夕阳。
仙人念我世缘轻，
贷与山行几日晴。
袖有碧岑三十六，
不妨风雨过鹃城。
何相家庭仅百窠，
拥培力厚得春多。
羣妃舞散瑶台晚，
尽醉东皇金叵罗。
浮云吹尽数秋毫，
爚爚金波满满醪。
千里得君诗挑战，
夜坛谁敢将风骚。
天垂古色映柴门，
千古传家事具存。
此世只除君父外，
不曾重受别人恩。
先君遗令有馀哀，
自扫苍苔酹一杯。
八十孤孙头尽白，
未知更得几回来。
睡觉舟行长半潮，
暖风晴日媚春郊。
江边一带青林静，
轻细鶑声高柳梢。
宰官不管僧闲事，
北秀南能总未亲。
说似随缘耿长老，
这回住院且由身。
秋老芦花冉冉飞，
晓天寒气袭人衣。
轻桡棹入鸥群去，
钓得鲈鱼带雨归。
湘江舞罢忽成悲，
便脱蛮靴出绛帷。
谁是蔡邕琴酒客，
魏公怀旧嫁文姬。
棹月眠流处处通，
绿蓑苇带混元风。
灵均说尽孤高事，
全与逍遥意不同。
野火烧残竹数枝，
诗魂飘荡定何之。
娟娟秋月照采石，
不在荒坟在水湄。
佛日丛林我弟兄，
见来应是问空生。
谓如乌石岭头石，
送尽行人自不行。
南浦冬阴翻手雨，
湓江春涨打头风。
乖逢命耳吾何戚，
赢得三州桃李丛。
双鱼来自瘴江滨，
一读家书一怆神。
见说炎荒风土恶，
可无神物护忠臣。
萧生雅意定何哉，
何复留情任剸裁。
但把一杯无事酒，
幕中年少尽长才。
绝粮之愠鲜知德，
浮海之喜无取材。
子思孟轲缘底事，
列之舜禹与颜回。
岁事先教蟋蟀催，
暮云楼阙殷轻雷。
五更庭叶惊残梦，
知有清秋犯雨来。
我思君处君思我，
一掬归心未到家。
相见或因中夜梦，
孤灯何事独成花。
唐满书奁晋不收，
却缘自不信双眸。
发狂为报豢龙子，
不怕人称米薛刘。
白云堆里笑呵呵，
上接天衢不较多。
翠锁亭台山月冷，
香风吹裓尽莎罗。
典刑还似鲁人初，
四海衣冠归坐隅。
涕落寒芜嗟不见，
月明蠏井白云孤。
夹江百里没人家，
最苦江流曲更斜。
岭草已青今岁叶，
岸芦犹白去年花。
梅萼才开已乱飞，
不堪雨打更风吹。
萧萧只隔窗间纸，
瓶里梅花总不知。
师相平章误我朝，
千秋万古恨难销。
萧墙祸起非今日，
不赏军功在断桥。
寒泉百尺几秋春，
祠祷流传信若神。
何事古先殊昧此，
为霖顾取筑巖人。
石桥云瀑冷相侵，
藓径萝龛入更深。
却羨搘筇远归去，
半千尊者是知音。
山前麦熟已如云，
觌面当机为指陈。
蓦地一番梅雨过，
青山洗出画图新。
楼殿层层阿母家，
崑崙山顶驻红霞。
笙歌出见穆天子，
相引笑看琪树花。
进乏梯媒退又难，
近因多难怕长安。
相知莫话诗心苦，
乞取新诗合掌看。
不放凡花染道场，
故栽芳友伴友郎。
一盘喜遇高人赏，
却胜家园十八香。
唐世闺门少谨严，
三纲浊乱有由然。
晋阳挟父私宫妾，
巢剌王妃不可言。
门户重重绣幕遮，
十分国艳属侯家。
谁知蔡琰燕山北，
愁听胡笳对雪花。
每泛西湖不忍还，
高亭数叠出云间。
如今回至高亭路，
却望西湖数叠山。
庙貌森严屋枕崖，
地寒铺满纸钱灰。
空明一碧秋如洗，
若有神仙引鹤来。
流汗沾衣热不胜，
馋蚊乘势更纵横。
梦回忽觉南风起，
时听铮然一两声。
度夏今年未觉难，
那知秋热政无端。
晚林不动蝉声苦，
蝉亦无风可得餐。
谁云至理宗无相，
大道由来万法兼。
且以声音为佛事，
晓敲清磬诵华严。
浪汹涛翻忽渺漫，
须臾风定见平宽。
此间有句无人得，
赤手长蛇试捕看。
二十年前学采樵，
采樵只采嫩枝条。
何如斫倒大松树，
勾得三年两载烧。
一官受代始知闲，
尽日高眠醉梦间。
试买扁舟归便得，
湖横吴越有青山。
苍黄避地出连州，
邃谷深巖懒转头。
归路始知山水好，
少留村驿当闲游。
优昙宝树作香林，
佛面辉光紫磨金。
峯顶莲花高十丈，
便敷妙座出花心。
主人无德客无机，
石火光中闪电飞。
同死同生同得失，
此心能有几人知。
平地孤城寇若林，
两公犹解障妖祲。
大梁襟带洪河险，
谁遣神州陆地沉。
向人开口便言閒，
每一题诗便说山。
请俸坐曹食粱肉，
又闻满考转官班。
茂松脩竹翠纷纷，
正得山阿与水濆。
笑傲一生虽自乐，
有司还欲选方闻。
发兵坑黥布竖子，
踞洗骂隋何腐儒。
谁道东都重名节，
故人只唤作狂奴。
言极公忠器业清，
死犹勤恳荐时英。
贤哉度己推姚相，
不幸幡成伴食名。
若将此语定宗纲，
任是灵山未厮当。
大地撮来无粟粒，
令人翻忆老曾郎。
风磨湛湛真空体，
雨洗如如法界身。
大地山河并万象，
今朝与佛共生辰。
踏尽东西散胜巖，
却提只履过江南。
远人若觧真常位，
不碍携庵到处参。
黄昏独立佛堂前，
满地槐花满树蝉。
大抵四时心总苦，
就中肠断是秋天。
大石岭南梅欲发，
南陵陂上雪初飞。
苦无酒解愁成阵，
又附兰桡向秭归。
干屎橛兮麻三斤，
当阳拈出少知音。
时人不识自家佛，
却向丹青画处寻。
黄叶西陂水漫流，
籧篨风急滞扁舟。
夕阳暝色来千里，
人语鸡声共一丘。
萧萧竹雨乱鸣鸦，
嫋嫋风窗暗碧纱。
玉座尘埃香火冷，
酒家来献一枝花。
宋时松竹晋时苔，
路转山回洞户开。
流水也知尘世杂，
依然流向此山来。
洛本空藏画牡丹，
海棠出蜀近应难。
莫嫌村巷蔷薇野，
春晚犹堪取次看。
几岁田园得隐沦，
忍将秋泪湿红尘。
一麾不得庐山去，
何用他州寄此身。
深深浅浅小桃枝，
苦被蛮风瘴雨欺。
莫恨春工开最晚，
却应孤艳落还迟。
青紫从来岂异端，
要看同傲折胶寒。
若轻间色思方节，
圆竹应须斩万竿。
贤不必通愚不穷，
悠悠无处问苍穹。
可怜富贵君之柄，
断在山人指掌中。
生平活计一丝头，
啸月迎风得自由。
管甚澄江兴逆浪，
等闲平步过沧洲。
南国江山入战图，
生灵何处问渔樵。
凭君休说封侯事，
一将功成万骨枯。
独入深山信脚行，
惯当䝙虎不曾惊。
路傍花发无心看，
惟见枯枝刮眼明。
王莽当年似姬旦，
炀皇前日肖曾参。
担囊揭箧何须逐，
盗贼谁无仁义心。
苍苔藤蔓饰须眉，
狮子标形是与非。
果解嚬呻作哮吼，
窟中狐兔定魂飞。
十度来敲九不应，
隔篱空见竹青青。
不知池里黄金鲫，
听讲楞伽几卷经。
林外啼禽自往还，
风前诗客倚阑干。
小园门锁黄昏月，
耿耿幽姿伴岁寒。
全清绝点号阳晶，
才有纤瑕便属阴。
多少神仙皆不说，
谁人肯向此留心。
青冢今成土一堆，
娇容埋玉恨难开。
无端当日毛延寿，
轻把毫端巧作媒。
蓬莱仙子世偏珍，
琮璧多携问楚津。
若向积烟峰下过，
殷勤传语卧楼人。
刊删理障觅天根，
心体昭昭会一原。
岁暮更宜深燕养，
莫埋书册动风旛。
织就霓裳御泠风，
玉梭随手化成龙。
天孙归去星河畔，
满洞白云机杼空。
薄薄中单掩塞酥，
不知眉黛有愁无。
微颦莫是尝梅子，
好事讹为齿痛图。
澹烟疏雨耿寒林，
一水涓涓净不深。
照影自怜逼摇落，
归涂未就更关心。
老人癡钝避嫌猜，
终日柴门闭不开。
堪笑山僧能好事，
乞碑才去觅诗来。
枫林惨淡远山微，
全是江南欲雪时。
极目诸天云一色，
只无六出上寒枝。
陌上尘飞敕使来，
亲传天语贺元台。
门庭如水无珍献，
惟有黄华伴寿杯。
老子先行行不到，
郎君末后太过生。
倚天衡岳最深处，
雨过寒光泼眼明。
人物如公迺作州，
不知谁合致公侯。
清名不与官称等，
颇解天公用意不。
近闻酥酪出中厨，
想肯分留寄病夫。
不为长斋饭麄粝，
暮年消渴亦时须。
太平宰相范尧夫，
曾驾西州使者车。
雅操清规公更胜，
委蛇退食一编书。
求道惟愁不遇真，
得真翻惑是何人。
但将德行为梯磴，
何必攀缘自苦辛。
纤手搓来玉色匀，
碧油煎出嫩黄深。
夜来春睡知轻重，
压匾佳人缠臂金。
故人别我江东去，
不堪回首城边路。
明日思君不见君，
惟有春云满江树。
出家未踏曹溪碓，
且打吟峰寺里钟。
寺有高僧善哮吼，
莫将一物蕴心胸。
西湖历历旧嬉游，
佳处欣逢辄少留。
却恨草堂元不识，
故教俗眼为君羞。
平日生涯一短篷，
只今回首画图中。
平章箇里无穷事，
要见三山老放翁。
人间疎散更无人，
浪兀孤舟酒兀身。
芦笋鲈鱼抛不得，
五陵珍重五湖春。
碧琅玕绕碧梧桐，
面面轩窗面面风。
剩着图书围几席，
何妨门径拥蒿蓬。
鳞差甲子渐衰迟，
依旧年年困乱离。
八月夜长乡思切，
鬓边添得几茎丝。
珠帘当面见玲珑，
白鹤仙人上下通。
夜半蕊珠重命宴，
鸣鞘声落九霄中。
山中块石老僧言，
一叱应知转法轮。
元是世人心自动，
请将消息问风幡。
我命还须我自推，
细微休更问蓍龟。
枯茎朽骨犹能兆，
岂有灵台不了知。
日者俱云我未归，
独君算我有归期。
仍言不出三秋里，
东望家山喜可知。
竹雨侵人气自凉，
南窗睡起望潇湘。
茅簷滴沥无休歇，
却忆当初宿夜航。
曲池毕竟有平时，
冷眼看他炙手儿。
十数年间三易主，
焉知来者复为谁。
物情谁道尔无知，
秋去春来不失期。
今岁新雏又成就，
去时宁不重依依。
团簇緐英玉碎圆，
露晞日暖欲生烟。
亲从后土分奇种，
不是人间聚八僊。
缥缈朱楼浮绛烟，
弥漫碧酒汎金船。
琼花满树春长在，
知是人间换几年。
放翁老矣欲何之，
采药名山更不疑。
但入剡中行百里，
姓名颜状有谁知。
人心似铁炉犹在，
世事如棋路不移。
闲着目光牛背上，
英雄千古竟儿嬉。
洛邑名园歌舞沈，
乱鸦啼破几深林。
何人学得香山老，
千载精庐有梵音。
身世从来一蠹鱼，
讨论犹记入朝初。
自怜报国无他技，
又领兰台四库书。
夹栏虚栈武兴西，
使骑翩翩晚夕驰。
想过飞仙须下马，
此中佳景入吟诗。
风摇衡浦岸边凉，
露结江皋叶上霜。
小玉移来窗槛里，
不胜愁思满潇湘。
今年一雪徧江淮，
半月晴光冻不开。
孤坐郡斋人寂寂，
一枝红烛两瓶梅。
画帘朱箔燕为家，
青草门庭只产蛙。
一树樱桃红半落，
园丁愁杀雨如麻。
纷纷番伪漫成群，
淮北淮南结塞氛。
破走仙官三万骑，
秪烦前队夜义军。
路入君家百步香，
隔帘初识汉宫粧。
只疑梦到昭阳殿，
一簇轻红绕淡黄。
密织多因雨线添，
泉绅高挂月钩纤。
洞仙羞见秦丞相，
故遣东风放下帘。
方塘倒影青天净，
幽径生苔绿荫浓。
春去得闲观物化，
吹凉醒睡喜支筇。
已是跫然误足音，
更堪疎雨过平林。
呼灯自举一巵酒，
颠倒海涛寻破衾。
曾作金陵烂漫游，
北归尘土变衣裘。
芰荷声里孤舟雨，
卧入江南第一州。
密移神化本无情，
天篆横空木末荣。
凝住雪花都不下，
槎牙枝上放轻盈。
优游无事只耕田，
顾我归耕子已先。
可但千仓良足乐，
不收一粒亦欣然。
享了荷花上番香，
却穿竹径百弓长。
满园亭榭都参遍，
祇有筠庵第一凉。
月轮端似古人心，
皎洁高深处处临。
纵在波涛圆缺定，
照尘尘亦不能侵。
青衫憔悴鬓毛苍，
还记并州旧葛强。
楚尾吴头秋驿好，
喜闻嚼麝笑谈香。
暂辍居留从洛邑，
坐棠亦恐不多时。
皇储新策闻求辅，
位冠春宫更是谁。
玳瑁牀头刺战袍，
碧纱窗外叶骚骚。
若为教作辽西梦，
月冷如丁风似刀。
此生无事不随缘，
世路何心更着鞭。
年尽未归真偶尔，
春来若健亦欣然。
一掬乡心寒似月，
半生行迹过于云。
春风满担诗千首，
是处青山留得君。
触目风光不易裁，
此间何似舞雩台。
病躯若得长无事，
春服成时岁一来。
十七年间一梦迷，
重来浑不辨东西。
院中谁识前时客，
莫莫堂前老木犀。
压枝梅子大于钱，
惭愧春光又一年。
亭午无人初破睡，
杜鹃啼在柳梢边。
水殿开筵酒泛蒲，
冰盘进膳黍缠菰。
六宫莫度新翻曲，
只咏明州瑞麦图。
烟火笙歌是处休，
沉沉春雨暗皇州。
危楼十二阑干曲，
一曲阑干一曲愁。
气压关河力拔山，
绝人武勇更无前。
若于今代当戎寄，
子弟何须用八千。
莫恃芙蓉开满面，
更有身轻似飞燕。
不得团圆长近君，
珪月鈋时泣秋扇。
尽道孤根逗暖回，
缘何春至未肧胎。
东皇想是怜孤独，
留与羣芳作伴开。
闻道华亭已解围，
亲朋消息未全知。
君归为遣书来报，
细说从初丧乱时。
仙客相从往玉都，
轩前惟见老松枯。
春来试问梁间燕，
还是当时旧履无。
浓花粧点一枝春，
影拂潇湘月半轮。
歌彻霓裳风力软，
钗横鬓乱晓寒新。
不分春风太厮欺，
起来花絮满城飞。
可能不待诗翁出，
直作堂堂取次归。
不似新声唱亦新，
旋调玉管旋生春。
愁肠隔断珠帘外，
只为今宵共听人。
片石丛花画不如，
庇身三迳岂吾庐。
主人千骑东方远，
唯望衡阳鴈足书。
少年意气慕横行，
不觉蹉跎过一生。
便脱深衣笼窄袖，
去参留守看东京。
古言疾疠由卑湿，
木实能医见药书。
有力与人销患难，
无心望尔报琼琚。
远烟芳草媚斜阳，
萧索邮亭一望长。
尽日倚栏还独下，
绿杨风软杏花香。
八还正眼顶门开，
悟得门门有善财。
要识九旬行道处，
薰风依旧自南来。
西汉夫人下太虚，
九霞裙幅五云舆。
欲将碧字相教示，
自解盘囊出素书。
池塘经雨更苍苍，
万点荷珠晓气凉。
朱瑀空偷御沟水，
锦鳞红尾属严光。
榕叶青青荔子红，
三山十寺粤王宫。
诵君好句浑如画，
寄我清游梦想中。
绿髪青衫旧竹君，
墨卿挥拂更清新。
断枝活叶风萧瑟，
想见凌云百尺身。
江皋过雨弄晴晖，
水滚桃花去似飞。
今日已成曾点服，
舞雩风里带春归。
酒入香腮笑未知，
小粧初罢醉儿癡。
一枝柳外墙头见，
胜却千丛着雨时。
今朝纵目翫芳菲，
夹缬笼裙绣地衣。
满袖满头兼手把，
教人识是看花归。
小范登庸面稍腴，
惟公不以位为娱。
宅家亦自临朝说，
丞相都因国事臞。
收灯城市接荒村，
翁媪耽眠日已暾。
何事牧童能早起，
缓驱白牯出柴门。
一元长抱百花根，
峡里看春野思存。
只恐藏春藏不得，
却随风雨过南园。
祗今何许问迷楼，
更有垂杨记御沟。
除却琼花与红药，
杨州不是古杨州。
牀头历日鬓丝丝，
懒倦慵吟守岁诗。
宜入新年须吉利，
明朝把笔写门楣。
平治逆虏拯吾民，
都督亲行号令新。
仍诏尅戎恩宠异，
牙牌御札赐功臣。
流汩池中大宝莲，
开花十丈映池泉。
嗅香饮水无饥渴，
绰约金华叶上仙。
山如豪俊畧方隅，
傲睨骄蹇未受拘。
为着孤亭凌缥渺，
至今端委正衙趋。
华阴山前百尺井，
中有寒泉彻骨冷。
谁家女子来照影，
不照其馀照斜领。
十分元得孤寒力，
一点无关坱圠功。
谁令春风来得晚，
梅花也不傲春风。
平畴交绿蔼成阴，
梅豆初肥酒味新。
门外好禽情分熟，
不知春去尚啼春。
竹西窗上月痕斜，
雨歇春城叫乱蛙。
睡眼未醒人在梦，
断云流水隔桃花。
簇簇丹葩巧作丛，
开时两月受薰风。
北人见此应偷眼，
未羨猩唇鹤顶红。
嵌巖礧砢无津润，
踞地盘空隠雾深。
万窍怒号从定起，
试听枯木里龙吟。
风标漫与万花殊，
可有尘埃染得渠。
把住琼枝相晤语，
只疑身在玉堂居。
樱桃初进绿筠笼，
蜜酪随供䌽帕蒙。
靸面金盘五十只，
传宣先赐二王宫。
襟裾三日绝尘埃，
欲上篮舆首重回。
不是吾儒本经济，
等闲争肯出山来。
腥风吹海向来惊，
玉帐分弓射怒鲸。
千里妖氛都镜浄，
商船载月夜深行。
昔在青华第一宫，
祇缘醉后怒骑龙。
倾翻半滴金瓶水，
不觉人间雨发洪。
见说矮人多计较，
大家知道不曾藏。
只将丈六金襴挂，
莫与诸方论短长。
得不得，传不得，
归根得旨复何言。
忆得首山曾漏泄，
新妇骑馿阿家牵。
梦破初惊枕簟秋，
懒思身世独搔头。
山禽强欲知人事，
叶底移时语未休。
平分四序递收巧，
岂但留情白与红。
莫讶晓来成谩诞，
清微欲换舜弦风。
咫尺云山便出尘，
我生长日自因循。
凭君画取江南胜，
留向东斋伴老身。
刁斗城头夜月寒，
一声呜咽到江干。
梅花吹落浑闲事，
白首征人泪暗弹。
玉裙练帨清无尘，
一笑唤回幽谷春。
天寒日暮故相恼，
不怕近前丞相嗔。
名园不放过鵶飞，
相国如今遂请时。
鼎食从来称富贵，
更和花笋一兼之。
池边影动散鸳鸯，
更引微风乱绣牀。
直待玉窗尘不起，
始应金鴈得成行。
病眼因君得再明，
依前风骨照人清。
凭谁说与司花女，
伴我长开过一生。
尉佗尺檄黄关闭，
天欲亡秦盛汉家。
一目将军通战棹，
何曾五岭限中华。
夕照纱窗起暗尘，
青松遶殿不知春。
君看白首诵经者，
半是宫中歌舞人。
侧畔颓垣且莫支，
也须别相草堂基。
要知风月无边处，
不着亭台更自奇。
晓夕采桑多苦辛，
好花时节不闲身。
若教解爱繁华事，
冻杀黄金屋里人。
初度重逢巽上坤，
庭闱应念子生孙。
好将吉语传金母，
更把归音报玉昆。
茫茫摘叶与寻枝，
独许山翁亲见伊。
点着直行三万里，
至今脚迹少人知。
常时百步马先疲，
今日巖前故不迟。
回首兔宫犹未远，
会须千里巧相随。
丈夫尚志志高明，
勿效卑卑世俗情。
从上一条平坦路，
千贤万圣所通行。
㲲巾几幅蹙鳞鳞，
四面清香拥幻身。
夜半梦回花也笑，
想君不是饮美人。
我向梅花溪上家，
几看清浅浸横斜。
手栽木已如人老，
雪鬓萧疏对雪花。
飞花几点送春馀，
执手春风意惨如。
一见相欢露肝胆，
莫因别后却情疏。
经年相别阻传杯，
忽见梅枝入眼来。
今日劝君休惜醉，
不应辜负腊前梅。
这回相见不无缘，
满院风光小洞天。
一劒当空又飞去，
洞庭惊起老龙眠。
心熟家山梦不迷，
孤峰寒遶一条溪。
秋窗觉后情无限，
月堕馆娃宫树西。
辛夷海棠俱作尘，
鮆鱼莼菜亦尝新。
一声布谷便无说，
红药虽开不属春。
九十萱亲天下稀，
平生教子欲何为。
楚王肯立韩公子，
良也归韩亦有辞。
正月山园未有花，
梅花落尽亦堪嗟。
瑞香莫与兰争长，
独立风前自一家。
多方窃得破衣裳，
壁倒篱坍没处藏。
更有一般无頼汉，
不曾同伴要分赃。
一水群峰翠若堆，
洞天终日鼓风雷。
每怀绝境超然处，
却与幽人偶尔来。
春衣不用蕙兰薰，
领缘无烦刺绣文。
曾在蚕宫亲织紞，
方知缕缕尽辛勤。
屦痕不印步虚坛，
欲事鉏犁恐亦难。
云子熟时还自饱，
不知沆瀣与谁餐。
东城酒散夕阳迟，
南陌秋千寂寞垂。
人与长瓶卧芳草，
风将急管度青枝。
五伯之时正似冬，
虽然三代莫同风。
当初管晏权轻重，
父子君臣尚且宗。
漠漠秋高露气清，
新蒲倚石近溪生。
夜来雨后西风急，
静向窗前似有声。
晴日烘开小蜜房，
紫檀心里认蜂黄。
一冬不被风吹落，
却讶江梅易断肠。
混元海底隐生伦，
内有黄童玉帝名。
白虎神符潜姹女，
灵元镇在七元君。
西楼门外数峰青，
合看芙蓉展看屏。
回首东郊晴日出，
千人跃马上天庭。
峨嵋山下水如油，
怜我心同不系舟。
何日片帆离锦浦，
櫂声齐唱发中流。
暮雨潇潇郎不归，
尊前谁忆旧歌词。
望夫乌臼浓于染，
叶叶惊秋恨欲飞。
处处兵戈路不通，
却从山北去江东。
黄昏欲到壶关寨，
匹马寒嘶野草中。
鸳鸯瓦上瞥然声，
昼寝宫娥梦里惊。
元是我王金弹子，
海棠花下打流莺。
层楼杰阁耸朱栏，
楼下行人自往还。
但见彩云横木末，
不知身在翠微间。
樽前旧厌繁多态，
雪里曾嫌淡少情。
何似天容开夜色，
数枝寒玉转轻盈。
幽草青青绕竹扉，
雨馀人在杏园西。
无端黄鸟惊春梦，
正向绿萝深处啼。
生来于君一岁长，
决去愧我三年迟。
今世谁不落第二，
着鞭尚续堂中诗。
杨花榆荚卫行人，
十里遥堤一色春。
多为利名怜此景，
未能怜得自由身。
此地何从列姓名，
半因新国用轻刑。
江湖万里知闻断，
图画相看眼自青。
老大宗师竖指头，
一生用得最风流。
玄沙拗折无人会，
年来年去冷飕飕。
莫愁家住大堤边，
朱阁青楼映暮川。
斜映清淮一梳月，
晚妆相对鬭婵娟。
家住西湖深更深，
古松隠里礼茅君。
白猿攀树藤花落，
点破巖前一地云。
云惹低空不更飞，
班班红叶欲辞枝。
秋光未老仍微暖，
恰似梅花结子时。
春山灵草百花香，
谁识仙家日月长。
满院莓苔绿阴匝，
棋声何处隔宫墙。
春来日日风兼雨，
今日晴明试杖藜。
闭户不知花信过，
野桃开了到棠梨。
薄落山前菊未开，
鬰孤水畔独登台。
明朝匹马冲霜去，
直到鸣沙北始回。
春风迎我到荆谿，
行看秋成忆故畦。
乘兴去来何可恨，
为君引领隔湖西。
堆胜横看白鹭洲，
青原稳着钓台幽。
鲁公翰墨师川句，
访古何妨与一游。
一番雨过一番晴，
蚕眼已开桑眼青。
鹁鸠树头啼不已，
百舌黄鹂相共鸣。
海棠元自有天香，
底事时人故谤伤。
不信请来花下坐，
恼人鼻观不寻常。
九江烟水一登临，
风月清含古恨深。
湿尽青衫司马泪，
琵琶还似雍门琴。
高山不动白云深，
一炷香凝弄水沉。
欲去复留谁会意，
黄鹂枝上啭新音。
一片飞花落酒缸，
风光渐觉远书窗。
草深两部青蛙閙，
芹湿重簷紫燕双。
秋晚司花逞巧工，
解将柘色染幽丛。
待看开向丹墀畔，
宛与君王服饰同。
淮水淮山阻且长，
孤臣性命寄何乡。
只从海上寻归路，
便是当年不死方。
为爱松声听不足，
每逢松树遂忘还。
翛然此外更何事，
笑向闲云似我闲。
陇上松杉手自移，
至今苔藓半寒枝。
梦中不记重泉隔，
犹学儿童戏䌽时。
孝宣应是不知书，
便谓先王似竖儒。
若使周家纯任德，
亲如管蔡忍行诛。
老胡半夜见明星，
瞎却平生两眼睛。
直至如今无摸索，
一回举着一伤情。
楚乡秋早倦炎蒸，
长恨梧桐不可凭。
爽气忽随风雨至，
晓堂无寐独神惊。
新様梳粧巧画眉，
窄衣纤体最相宜。
一时趋向多情逸，
小阁幽窗静奕棋。
朔风吹尽西山雪，
合有早梅凌雪开。
不应占看野塘上，
分我一枝春色来。
瓶插梅花一两枝，
逋仙隠几自吟诗。
北风酿作西湖雪，
不顾山童冻得癡。
罢相归来再读书，
定林庵内守清虚。
少年错解周官处，
悔杀当朝是误渠。
安能屈指计封侯，
西日东风见白头。
信是色身非我有，
若论身外更悠悠。
西游万里亦何为，
欲就骚人乞弃遗。
到此宛然诗不进，
始知才分有穷时。
欲追急景去如飞，
剩赋新诗酒百卮。
倒载接䍦扶酩酊，
恰如山简醉归时。
老来活计不堪闻，
啸月吟风自策勳。
不爱黄金三万镒，
只求清晓一山云。
嘉实本从南地产，
移栽洛土结成时。
踰淮未必全为枳，
方信中邦物物宜。
停尊待尔怪来迟，
手挈空缾毷氉归。
满面春愁消不得，
更看溪鹭寂寥飞。
留滞沅湘见此郎，
气如九月雁横霜。
麻鞋踏雪穿沙底，
赐履他年出上方。
俗寻轩槛倒清尊，
江上烟云向晚昏。
须倩东风吹散雨，
明朝却待入花园。
北阙公卿如堵墙，
谁持一语判兴亡。
若知京兆人无及，
正用春秋侍帝旁。
从来艺事两难精，
今日逢君喜且惊。
不待折肱医始悟，
直须点目画方成。
有句无句藤倚树，
大似旱天开水路。
正当树倒与藤枯，
看看平地波涛注。
绿阴阴里惜韶华，
自缚筠梢扫落花。
可笑游人心未懒，
杜鹃啼处拨琵琶。
蚤来晚去海波生，
蛮触封疆不足争。
袖手更须饶一着，
也知竖子要横行。
州县徒劳可自咍，
便怜三径老莓苔。
拂衣未作归来计，
且把黄花到处栽。
天工戏剪百花房，
夺尽人工更有香。
埋玉地中成故物，
折枝镜里忆新妆。
破却千家作一池，
不栽桃李种蔷薇。
蔷薇花落秋风起，
荆棘满庭君始知。
泽畔行行歌楚骚，
一襟忠愤付湘涛。
难教举世无醒者，
莫羨渔翁活计高。
轻纨破碎珮环流，
颠倒锵鸣乱触舟。
解绋投篙曾不顾，
不知何处拥汀洲。
故人昔有刘文叔，
此地今馀严子陵。
行客漫怀千古意，
相逢林下一何曾。
舶主船中寄惠持，
云霞无迹共依依。
海山见说多嘉赏，
莫便因循忘却归。
成败相寻岂有常，
英雄最忌数悲伤。
芜蒌豆粥从来事，
何恨邮亭坐箦床。
悠悠行路雪侵头，
拟出重关洗弊裘。
堤上忽逢憔悴客，
背花停酒说通州。
千门袭吉萦朱索，
九禁开晨闢紫闱。
宫漏正长天睠重，
永宣芳训率三妃。
日落焚香坐醮坛，
庭花露湿渐更阑。
净水仙童调玉液，
春宵羽客化金丹。
田不曾耕地不锄，
谁人闲散得如渠。
渠将底物为香饵，
一度擡竿一箇鱼。
举得分明和得亲，
通方岂欲自瞒人。
只要真底无丝隔，
状若千灯一室明。
倏晴骤雨寒犹在，
约勒羣芳未尽开。
销得燕堂千杖鼓，
旋看锦缬裹条枚。
红委墙阴花寂寂，
翠滋亭角草纤纤。
风翻书叶常交案，
雨压炉烟不过帘。
穷理知天所性全，
存而顺事没而安。
保全是理无容失，
所受于天或可还。
花底翩翻燕子风，
杏园何止万株红。
亭轩包裹浑如锦，
见说风流似禁中。
弟子从来学未纯，
异时得失亦频频。
一官所买知多少，
便议先生作圣人。
擎天一柱万山低，
九朵奇葩秀一枝。
多少好山僧占住，
空王曾会范围基。
楼船载甲晓闻钲，
知是何营将校行。
百五十年兴废事，
韩家军马战临平。
寒拥红鑪酒味醇，
杯盘罗列鬭时新。
却思三十年前味，
只有盐虀是故人。
黄尘扑扑倦征途，
忽雨能来快洗苏。
旱接夏秋才得此，
一身宁敢歎沾濡。
飞阁凌波浮渺茫，
碧山白云坐相忘。
好风历楯泛我袂，
兴来取缨濯沧浪。
北面行台号令新，
绣旗豹尾渡河津。
檄书才下降书至，
不用儿郎打女真。
住在千峰最上层，
年将耳顺任腾腾。
免教名字挂人齿，
甘作今朝百拙僧。
鄱水相逢亦偶然，
吴中邂逅复掀髯。
细思话别秋风日，
已是浮生一岁添。
公馀终日坐閒亭，
看得梅开梅叶青。
可是近来疎酒盏，
酒瓶今已作花瓶。
龙锺好在梦中身，
剩喜今年又食新。
不用更烦人祝鲠，
轮囷瓜瓠是常珍。
一身膏脂略瘦尽，
万卷简编如隔生。
祇欲移家若耶去，
乱云深处听滩声。
旧雨留烟饰短垣，
浅沙催水撼衡门。
旗帘动眼新迎客，
䆉䅉关心故弄孙。
客怀耿耿自难宽，
老傍京尘更鲜欢。
远梦已回窗不晓，
杏花同度五更寒。
王命三征去未还，
明朝离别出吴关。
白玉高楼看不见，
相思须上望夫山。
簿书朱墨祇愁颜，
毋溷维摩丈室间。
俗子樵人须料理，
为言爽气在西山。
病添败絮肌犹凛，
老饮新醅力不支。
独有脾神无恙在，
餠如筛大菜如丝。
阴云冻合不成飞，
行李留连岁律迟。
山色宜晴更宜雪，
别来应有忆山诗。
金鞍欲上故徐徐，
想见华清被宠初。
后日延秋门下路，
不应有暇作踟蹰。
叶落归根万事休，
来时无口句难酬。
虚空忽尔翻筋斗，
吓倒云门六不收。
沙岸朝来雨乍晴，
东风舒卷柳条轻。
消愁亦有旗亭酒，
谁与当樽唱渭城。
罚钱出院讨便宜，
兴化何曾会养儿。
北磵党情非党理，
与佗土上更加泥。
唯凭者箇荐严妻，
借路经过般若池。
撒手那边无避处，
大洋海里火星飞。
爆竹声中一岁除，
东风送暖入屠苏。
千门万户曈曈日，
争插新桃换旧符。
雨馀残景照渔家，
渔子鸣榔彻郡衙。
今夜相呼好垂钓，
晚来新雨涨蒹葭。
昔曾襆被宿江浔，
风雨欺人春未深。
转盼六年重到此，
越山依旧隠云心。
物理元随世事新，
静观知是泮宫人。
穿花野荠虽微草，
也占年年一分春。
十年祇有一锺期，
泪落相望百尔思。
寂寞广陵无复见，
崩腾霖雨几人知。
一江如鼎鱼龙沸，
我欲逃生何所之。
今古兴亡有同恨，
干陵火照奉天时。
未及归来且胜游，
忽闻庭木已经秋。
罗源三十年遗爱，
今作还山一日愁。
不入山中不识闲，
不因月上不知还。
老僧长揖归方丈，
只有钟声送出山。
白玉堂中翰墨师，
忍令奏牍玷涂碑。
向时刚道梅花累，
今累梅花自不知。
六朝陈迹认应难，
只有春风燕子还。
陌上花开又花落，
看人来往是锺山。
金钗双捧玉纤纤，
星宿光芒动宝奁。
解笑诗人夸博物，
祇知红颗味酸甜。
浪迹人间数十年，
年年散发醉江天。
岳阳楼上留三日，
聊与潇湘结后缘。
儒林早岁窃虚名，
白首何曾负短檠。
堪叹一衰今至此，
梦回闻汝读书声。
一见明星梦便回，
千年桃核长青梅。
虽然不是调羹味，
曾与将军止渴来。
后主搴香复倚春，
潘嫱梳洗最轻盈。
南朝破后无词客，
燕子桃花古石城。
我固浮云轻俗眼，
君真萱草可忘忧。
妇翁一室藏沙界，
兴发时来把臂游。
景阳钟动晓寒清，
度柳穿花隠隠声。
三十六宫梳洗罢，
却吹残烛待天明。
群彦俱堪议相毡，
小诗聊尔出秾纤。
梅山老子何多幸，
收得连珠归玉奁。
云间老干几千年，
清婉仍推百卉先。
铁石心肠能妙赋，
广平端似此花然。
短歌对酒不能长，
犹胜车尘扑面黄。
我自关门宝崇鼎，
从渠睎价尚咸阳。
晓起穷忙作么生，
雨中安否问秋英。
枯荷倒尽饶渠着，
滴损兰花太薄情。
搅醉妨眠挟雨声，
碧丛宜看不宜听。
而今一任萧萧滴，
华发鳏翁彻夜醒。
郡城好处西州无，
两江回合东南隅。
江平浪稳去自在，
净色浸透银蟾蜍。
红颗珍珠诚可爱，
白须太守亦何癡。
十年结子知谁在，
自向庭中种荔枝。
花暖江城斜日阴，
莺啼绣户晓云深。
春风不道珠帘隔，
传得歌声与客心。
一蓑牛背饱看山，
扣角前冈烟雨寒。
客自纵横三尺觜，
与吾烟雨不相干。
少日随亲官此州，
如今老矣复来游。
此身纵健那能久，
何苦奔驰不自休。
自是牛图不早传，
向来牛鼻不须穿。
轩间缩手见真意，
始悟控持非自然。
闲从结客冶游时，
忘却红楼薄暮期。
醉上黄金堤上去，
马鞭捎断绿杨丝。
胸中消息千年历，
舌底穷通一世人。
试把五行推测看，
广文官冷几时春。
韵胜初闻不记年，
偶逢俄在软红边。
山矾不遇南昌老，
争得嘉名亚水仙。
昼公昔在云门寺，
曾笑陈丘久不归。
草坐麻衣今不见，
独来林下钓寒矶。
冬尽风霜只薄寒，
人将雨雪卜新年。
癡儿不问丰凶事，
但快茆簷炙背眠。
平生可惯偿诗债，
追骥疲驽况加怠。
不妨对客自挥毫，
文社于今有淮海。
花开花落无时节，
春去春来有底凭。
燕子不藏雷不蛰，
烛烟昏雾暗腾腾。
春霖催得锁烟浓，
竹院莎斋径小通。
谁爱落花风味处，
莫愁门巷衬残红。
为怜心折骨仍惊，
四十方兄博汝生。
从此直须防巧中，
着身未稳莫先鸣。
节第茫茫逝水如，
髯朱宁复与之俱。
绝怜老子经行地，
一笑知心更有无。
越山清绝无尘翳，
不到胡僧取次埋。
辄莫更加千岁寿，
也须和骨洗将来。
僧会西来始布金，
常闻足磬伴潮音。
江南古寺知多少，
此寺独应年最深。
既全国色与天香，
底用人间紫与黄。
却喜骚人称第一，
至今唤作百花王。
丹心只有杜陵知，
愁读伤春五首诗。
传语龟年休度曲，
江南正是落花时。
汉宫娇额半涂黄，
入骨浓薰贾女香。
日色渐迟风力细，
倚栏偷舞白霓裳。
平明欲敛云复厚，
薄晚未休风更颠。
老怯春寒不宜出，
下帷添火拥书眠。
送文迎武递参差，
一始一终光圣仪。
四海生人歌有庆，
千龄孝享肃无亏。
小舟闲已杙江湄，
满眼璚瑶定有诗。
诗似其人人似雪，
只应清处恐人知。
士庶重重间绮罗，
霁光熏作小春和。
御街两行瞻天表，
比似前回人更多。
人缘白石溯清谿，
手剥苍苔认旧题。
春色满山归不去，
拆桐花里画眉啼。
丝丝朝雨湿窗纱，
薄日疎云弄霁华。
可是都城秋事早，
新凉更有木犀花。
光风欲透锦燕脂，
数点忺晴已荐奇。
惆怅一双新燕子，
年年不见未开时。
今冬腊后无残日，
故国烧来有几家。
却恨早梅添旅思，
强偷春力报年华。
五云金紫湧仙宫，
十八湾尖第一峰。
木石阴阴风飒飒，
方池掬看小神龙。
雨罢莓苔聊点砌，
风停杨柳暂藏楼。
明朝同奉昭阳宴，
左右分明试彩毬。
诗疵得似维摩病，
酒圣能如孟子醇。
何事多时疏杖屦，
亦缘避俗屏冠巾。
阳坡春事已全动，
阴谷馀寒容未收。
花雨一番成蝶梦，
柳风十日看鶑流。
柴门方出雨霏霏，
未到湖边促驾归。
深炷炉香掩屏卧，
谁知不为溼春衣。
王鞭高举击金门，
引出珊瑚价莫论。
回古轮王全意气，
不彰宝印自然尊。
叶满筐箱花满簪，
低头微笑出桑阴。
后来若有秋胡子，
说与黄金必动心。
文会何时聚德星，
紫芝眉宇照人清。
锦韀并控寻春马，
持酒冯花为解酲。
十二三弦共五音，
每声如截远人心。
当时向秀闻邻笛，
不是离家岁月深。
顽石连卷裹绿苔，
人传桑苎手亲开。
谁言天地无情物，
却解殷勤唤客来。
七子高风拂混茫，
丹青遗影尚琳琅。
山王偶尔兼荣遇，
不得延年赠短章。
湓浦城南旧隠沦，
一堂无地可栖尘。
石床春卧荼醾砌，
撩乱馀花堕酒巾。
独拥残兵守邺城，
伫儒袁尚去擒兄。
一时天地方翻复，
安把人伦罪审荣。
萧瑟江梅树树空，
兰芽犹短未成丛。
行穷赤壁山西路，
只有桃花一样红。
湘水流，湘水流，
九疑云物至今愁。
若问二妃何处所，
零陵芳草露中秋。
云幙无波斗柄移，
鹊慵乌慢得桥迟。
若教精卫填河漠，
一水还应有尽时。
涧边蟠木岁时深，
更着华亭倚翠阴。
风下四山蛟起舞，
洞中搅动蛰龙心。
向来叨趁内朝班，
宫漏鸡声晓梦间。
今日身閒无一事，
五年睡债一时还。
好花长是怯狂风，
荣谢都来十日中。
未过清明时节在，
更须携酒觅残红。
学传士丐旧家声，
诗法肩吾句已成。
尊酒论文两经岁，
却因送别倍锺情。
拟赋归田未有田，
春风聊泛剡溪船。
青山满眼留侬住，
处士茅茨阿那边。
艺祖怀柔不耀兵，
白沟如带作长城。
太平自是难忘战，
休恨中间太太平。
行人处处论亭邮，
总为长亭怕永州。
不道长亭更长去，
也应行到日西休。
童鹤饥癯古屋低，
孤山犹忆数聨诗。
先生更有清高处，
未必梅花尽得知。
不辞鶗鴂妬年芳，
但惜流尘暗烛房。
昨夜西池凉露满，
桂花吹断月中香。
治平嘉祐阐重光，
熉幄龙鳞绣黼张。
圣德共知天与子，
觚坛爟火拜新阳。
青黄赤白异尘寰，
知音希得似寒山。
丰干未辨争饶舌，
光明不遍道应难。
一枕双湖意浩然，
狂歌酒尽即高眠。
吾生久与时相弃，
好逐君归作二仙。
色界香尘付八还，
正观不起况邪观。
花前犹有诗情在，
还作凌波步月看。
绿心变却初时白，
紫色由来昨夜朱。
学得文官何足道，
但堪花径骇僮奴。
天开学海在明伦，
中有妙处谁能臻。
风波浩渺不得度，
倾向浮屠去问津。
秋日寻诗独自行，
藕花香冷水风清。
一凉转觉诗难做，
付与梧桐夜雨声。
风髙天阔净无尘，
万瓦生光冷射人。
不见晓来迷晚雪，
但看霜月益精神。
斋馀深炷一炉香，
宴坐怡神阅宝章。
夜静沉沉天籁息，
步虚声起月回廊。
牂牁相遇说长年，
一在公堂一洞天。
清远使君黄石老，
西周柱史混元仙。
桐花开处青鸠醉，
桑椹甜时紫鸽忙。
正是三眠三起日，
送蚕小妇出烘房。
重九开樽节未寒，
黄花初发叶皆单。
待看旬日金铃绽，
剩得东篱一醉欢。
局面年来竟未安，
一番下着一番难。
祇今黑白无分别，
输与傍人袖手观。
锦帆翠楫照吴川，
系缆犹存石岿然。
刻佛未灵山鬼过，
西风吹动鲍鱼船。
龙溪只在龙标上，
秋月孤山两相向。
谴谪离心是丈夫，
鸿恩共侍春江涨。
小麦青青大麦稀，
蚕娘拾茧盈筐归。
放牛薄暮古堤角，
三四黄鶑相趁飞。
新筑茅庐古道傍，
养成松竹可深藏。
西风颇动归欤兴，
不是悲愁赋感伤。
吴宫金蹙凤花绫，
春暖熏笼换水沉。
那似冰桥楮夫子，
满牀明月解微吟。
□宫璧柱带金缸，
复道横虹结绮窗。
半道牙牌奏人办，
御舟才过□□□。
虎头自合取侯封，
好为明时立隽功。
做了玉关班定远，
却陪芝岭夏黄公。
褰帷不惮暑天长，
少试平生活国方。
吏蠹民冤尽梳洗，
要令枯旱变丰穰。
小溪一曲绕山绿，
虎遶龙蟠记丹熟。
空想云軿佩玉鸣，
夜深屋角风吹竹。
雪裹空身无庇叶，
风前妙质忽飞尘。
一襦不着中寒去，
莫是陈三辈行人。
夙荷公知独久要，
政堂平日幸为僚。
新篇屡拜金琼赐，
千里同风不为遥。
寒食清明数日中，
西园春事又匆匆。
梅花自避新桃李，
不为高楼一笛风。
梅豆班班已满枝，
暗香犹未吐酴醿。
和风煖日江南路，
正是山矾烂漫时。
杖头挑百亿乾坤，
布袋贮三千世界。
閙市丛中等箇人，
不知谁是知音者。
花簇柔枝疑蜜窍，
蒂含新蘂似蜂房。
外无梅粉铅花饰，
中有兰心紫晕香。
玉关西去更无春，
满眼蓬蒿起塞尘。
汉马不归青海月，
胡笳愁杀陇头人。
富贵功名岂足邀，
鹪鹏所得各逍遥。
古今多少难齐事，
烛理都如见睍消。
素牋明润如温玉，
新样翻传号冷金。
远寄南都岂无意，
缘公挥翰似山阴。
深藏密叶人难见，
断送春光梦一空。
啼后血流成底事，
只应都作映山红。
百年鬓发春风晚，
十二阑干落照微。
多事钱塘江上水，
送人离别送人归。
寄奴开国势龙骧，
转眼更齐又换梁。
惟有先生赋归去，
至今犹是晋文章。
乐天閒适文章累，
陶令归来儿子忧。
两事吾今浑放下，
看山临水更何愁。
敕书来自九重天，
宝墨琳琅色尚鲜。
移取巖间枯树子，
和根植向鹫峰巅。
万机彻处若为酬，
千圣头边合自由。
佛国乍归金作界，
仙宫回首玉为楼。
山有松门江有亭，
不劳他处问青冥。
有时带月牀舁到，
一阵风来酒尽醒。
少年意气十分强，
河广期凭一苇航。
老去结庐渔舍畔，
笑看凫雁往来忙。
柴门深闭岂须开，
谓可张罗亦陋哉。
闲听竹间幽鸟语，
绝胜门外俗人来。
家在梅溪水竹间，
穿云蜡屐可曾闲。
雁山新入春游眼，
却笑平生未见山。
万宇清和当圣日，
千门采拾遘良辰。
上真鸿绪宜蕃衍，
从此高禖美应新。
四方无事太平年，
万象鲜明禁火前。
九重细雨惹春色，
轻染龙池杨柳烟。
念子他时两颊红，
十年奔走变衰翁。
耐官丞相风流在，
坐守箪瓢不诉穷。
络纬催寒断梦头，
不眠双泪枕边流。
屏风莫展江南画，
寸地能生千里愁。
一溪屈曲与山随，
要试跻攀脚未衰。
隔岸人家西日外，
数株红柿压疏篱。
幸自尘埃不许侵，
千盘万结戏相寻。
只缘漏泄春消息，
惹动旁人机巧心。
婆娑桂树垂丹艳，
落落松枝偃翠英。
访古赏春俱有得，
不劳勤远事幽寻。
白云巖在白云间，
巖下千山与万山。
莫向公卿容易道，
恐伊来此一生閒。
已爱清秋霁景鲜，
山明水秀竹娟娟。
更来花下成真赏，
顿觉飘飘意欲仙。
蓝田故有他山错，
瑶旆琼旒碧玉干。
左紫姚黄满金谷，
野人留取伴鸡冠。
楚江亭上秋风起，
看发苍梧太守船。
千里同行从此别，
相逢又隔几多年。
贺监归欤百不求，
问天只觅鑑湖秋。
夫君賸有闲田地，
凿破天悭得自由。
君到江南梅正开，
折梅称寿亦佳哉。
平安傥遇重湖便，
为把新诗写寄来。
飞花两岸照船红，
百里榆堤半日风。
卧看满天云不动，
不知云与我俱东。
令尹西行去又回，
西湖重把旧樽罍。
吏民再见鸡栖乘，
犹道吾公挽不来。
马驹踏杀天下人，
且有什么相交涉。
云作枝竿云作花，
妙光圆寂含空劫。
宋卫绵延接赵燕，
古来争战可胜论。
细思醉把乾坤掷，
蛮触区区匪大言。
三月东风池上头，
鱼龙漫没戏仙舟。
我来税驾亦未晚，
后乘傥追公子游。
百越干戈未息肩，
九原金鼓又轰天。
崆峒山叟笑不语，
静听松风春昼眠。
脚底晴雷殷殷过，
浮山四面布干戈。
鎗旗不染阴山血，
留与人间战睡魔。
雪引诗情不敢慵，
来登高阁犯晨钟。
山僧莫怪多时望，
玉立南山万万峰。
夜深独倚栏干角，
玉笛横吹弄月明。
馀响度云无处觅，
人间闻得两三声。
轻云着地柳垂丝，
百尺高台独步时。
遥爱南邻红杏树，
晓来新有过墙枝。
火宅煎熬不自由，
就中涝漉几沉浮。
翻身得入清凉国，
也合甘心喫水休。
我听风篁是梵音，
如何俗耳等闲闻。
自来击处无人会，
千古知心只此君。
政好行时莫嬾行，
犹寒未热雨初晴。
江西休问何时到，
已离南屏第一程。
汉嗣安危系数君，
高皇决意势难分。
张良口辨周昌吃，
同建储宫第一勋。
功名束缚几英豪，
无怪先生抵死逃。
坐钓桐江一派水，
清风千古与台高。
若能相伴陟仙坛，
应得文箫驾䌽鸾。
自有绣襦幷甲帐，
瑶台不怕雪霜寒。
远闻香淡近闻浓，
紫穗丝丝吐雪茸。
不识幽人殢姝子，
儿曹方醉木芙蓉。
晴日烘林百草香，
杖藜徐步兴何长。
残花的皪明幽径，
老笋参差出断墙。
啸侣饥鸢愁古木，
啅羣冻雀聚踈篱。
一庭寒意沉沉静，
正是江天欲雪时。
凿开奇胜翠微间，
车骑笙歌暮未还。
彦国才如谢安石，
他时即此是东山。
贺家湖上天花寺，
一一轩窗向水开。
不用闭门防俗客，
爱闲能有几人来。
五月扁舟过洞庭，
鱼龙吹浪水云腥。
轩辕黄帝今何在，
回首巴山芦叶青。
歌舞初承恩宠时，
六宫学妾画蛾眉。
君王厌世妾头白，
闻唱歌声却泪垂。
却恐重来路不通，
殷勤回首谢春风。
白鸡黄犬不将去，
且寄桃花深洞中。
炉香滔滔水沈肥，
水遶禅牀竹遶溪。
一段秋蝉思高柳，
夕阳原在竹阴西。
逍遥社里周夫子，
太极图成昼掩关。
欲验箇中真动静，
终朝临水对庐山。
池塘春草促君诗，
阿绪风流絮欲飞。
满眼吾家好风景，
正须相赏忽相违。
黄面霜须细瘦身，
从来未识漫相亲。
居然不可市朝住，
骨相天生林野人。
渺渺云沙散橐驼，
风吹黄叶渡黄河。
羌人半醉蒲萄熟，
塞雁初肥苜蓿多。
天香薰透辟寒金，
拂拂鹅黄汉额深。
多谢西风唤幽梦，
径随秋蝶到踈林。
妙峯高处即仙居，
多为朝真作步虚。
却是清风明月夜，
一声倾听属樵渔。
夷齐怨恶本不念，
尧桀是非今亦忘。
不知伍子嗔何甚，
魄化为潮日夜忙。
三字从来月正圆，
一麾从此出秦关。
钱塘春色浓如酒，
贪醉花间卧不还。
古渡无风下直钩，
丝纶意在得鲸鳌。
马师言下扬家丑，
千古儿孙草里游。
结束才容四五人，
绠长尤恐井生浑。
浊醪不受殷勤劝，
笑把黄花过一村。
延年不语望三星，
莫说夫人上涕零。
争奈世间惆怅在，
甘泉宫夜看图形。
解衣盘礴任猜疑，
神悟如狂又似癡。
学到却须坚自守，
世间绝艺少人知。
星河明灭映篱根，
风露开成碧玉温。
晓色未开忙歛恨，
柔条无力绊天孙。
金翁本是东家子，
送向西邻寄体生。
认得唤来归舍养，
配将姹女作亲情。
促织墙阴唧唧吟，
早催衣褐上寒砧。
砧声似助蛩声切，
勾引征夫万里心。
文叔差增似往时，
君房只是向来癡。
谁知有箇羊裘叟，
汉鼎悬渠一钓丝。
频年来往郑公乡，
邂逅论文膝上郎。
已讶树风增感叹，
忽闻薤露送凄凉。
稻获田空宿水禽，
去来终夜有清音。
投床倦客无他想，
祇有江湖万里心。
龙池赐酒敞云屏，
羯鼓声高众乐停。
夜半宴归宫漏永，
薛王沉醉寿王醒。
消磨水上芙蓉了，
岸上难兄正木彊。
遭际东坡一题品，
后来祇合字宜霜。
禅心久已绝贪嗔，
剧饮狂歌总是真。
世态纷纷翻复手，
不图复见葛天民。
云影沈沈玉一方，
倚栏人意似濠梁。
独怜雪里山茶树，
也向春风伴海棠。
冷花疎蕊竹间横，
浅薄笼烟淡作晴。
怊怅野桥春水断，
几回相见不分明。
仙洞长年卧白云，
灵丹成就养天真。
汉庭轻为东宫出，
应笑商山四老人。
清商一曲远人行，
桃叶津头月正明。
此是开元太平曲，
莫教偏作别离声。
烟波极目已霑襟，
路出东塘水更深。
看取海头秋草色，
一如江上别离心。
好将真法供如来，
花在幽巖险处开。
一夜狂风吹欲尽，
落英无数点苍苔。
迢迢交趾到长安，
黄色如金眼不看。
阖殿春回人未觉，
外间何处不风寒。
百里青松五月凉，
千年忠惠有馀芳。
后人继此非难事，
不为公家虑久长。
瓦缶藏春土脉干，
嫣香已谢菊花团。
履声遶尽栏干曲，
肃肃松风作暮寒。
定江军门拥云气，
庐山面目长相朝。
阃臣所持止一恕，
墙壁何恨粘歌谣。
百万人家户不扃，
管絃灯烛沸重城。
游车正满章台陌，
为报天鸡莫浪鸣。
明月虽圆有缺时，
合欢安有百年期。
故令六六深宫女，
泪落君前自不知。
烟抱千峰碧玉堆，
一巖一穴汉天开。
畜云洩雨通灵派，
长与苍生救旱来。
门外行人困郁蒸，
不知萧寺有溪亭。
暂铺冰簟闲伸展，
一枕清风午梦醒。
僧床正听晓楼钟，
客棹方占上水风。
喧静未须岐出处，
与渠心事各冥鸿。
诗书为田笔砚耕，
着意治此清白生。
它年门户大可必，
东平有孙吾有甥。
政恐登高枉断肠，
今年恰值雨重阳。
晨兴中酒情怀懒，
满眼黄花满屋香。
目断山河恨莫裁，
折芳犹记小徘徊。
细看叶底春风面，
疑自幽篁影下来。
磊块胸怀漫不平，
牧儿横草耤功名。
韩彭不戴貂蝉死，
牛背斜阳且意行。
离离禾黍满东郊，
秋入鸦声处处娇。
败壁断垣成怅望，
一鞭又过懊来桥。
荆山有玉比山丘，
爱玩还将木李投。
掣电一机吾会得，
天边月在水中流。
又随桃李一时荣，
不逐东风处处生。
疑是四方嫌不种，
教于蜀地独垂名。
木落山空秋最多，
登楼无奈月明何。
老僧得句诗偏好，
夜雪涨谿荞麦花。
难眠夏夜抵秋赊，
帘幔深垂窗烛斜。
风吹桐竹更无雨，
白发病人心到家。
犯重比丘清浄行，
平等性中无损益。
水里不用觅鱼踪，
天边何处观鸟迹。
卷书揩目小披襟，
睡起初便茗椀深。
一缕碧檀无与语，
坐窗闲看竹移阴。
江雪寒连酒思豪，
歌传锦帐醉烹羔。
争如取水陶承旨，
茗椀清新兴味高。
两鸭惊鸣转五更，
幽人宿酒未全醒。
小轩祇似孤舟上，
忆得霜湖带梦听。
南北梅枝噤雪寒，
玉梨皴雨泪阑干。
一年春色摧残尽，
更觅姚黄魏紫看。
史君同乐在春亭，
吏退心田水様清。
恰似春风吹百卉，
白红无数不知名。
先世曾夸尺五天，
后来苗裔独萧然。
可怜三十三年内，
科第唯吾父子传。
团团隄路行无极，
一株一步杨柳碧。
佳人反复看荷花，
自恨鬓边簪不得。
清溪白石晓磷磷，
洗露桃花两岸新。
欲觅刘郎家住处，
但闻鸡犬不逢人。
唆伊争讼真伊贼，
劝你休和是你师。
纵使胜来耕已废，
得便宜处失便宜。
听彻哀吟独倚楼，
碧天无际思悠悠。
谁知尽是中原恨，
吹到东南第一州。
粉节储霜竞出篱，
我来犹及笋生时。
清风一榻君休问，
明月半窗予自知。
南宫向夕景弥清，
风竹萧然动远情。
忆到陕城东阁伴，
拂窗敲砌送寒声。
黄花西上路何如，
青壁连天雁亦疎。
为报长卿休涤器，
汉家思见茂陵书。
镜里山林绿到天，
春风只在禹祠前。
一声何处提壶鸟，
猛省红尘二十年。
水光山色鬭分明，
何许清泠画不成。
月在波心流不去，
蒹葭影里一舟横。
久嗟尘匣掩青萍，
见说除书试一听。
闻君却作长沙傅，
便逐秋风过洞庭。
护香深合写乌丝，
有底朱楼望得知。
与问天津倚栏客，
庸非青琐窃桃儿。
西极层云最上层，
碧云峰着白云楞。
六龙顶佩斜阳下，
恰似青纱一点灯。
笠泽往来无定期，
煮茶垂钓醉吟诗。
一船清致终难画，
不是散人应不知。
窗中远看眉黛绿，
尽是当年歌吹愁。
鸟语夕阳人不见，
蔷薇花暗小江流。
良遂曾敲麻谷门，
不相漫处主宾分。
子来亲见虚堂叟，
两耳垂肩坐白云。
裂麻已沮延龄相，
抗疏能全陆贽生。
为国重轻关一语，
谁云七载噤无声。
宿草初生木未阴，
自栽松柏待成林。
后来剪伐应无忍，
记取当时怵惕心。
绿波春浪满前陂，
极目连云䆉䅉肥。
更被鹭鹚千点雪，
破烟来入画屏飞。
月放冰轮傍绛河，
相期宝婺夜经过。
嫦娥不惜宫中桂，
乞与天香分外多。
高情日与故山期，
鸿鹄谁言也倦飞。
且听渔人强哺啜，
坐中羁客畏公归。
雪罢严寒殆不禁，
紫宸朝退禁门深。
君恩委曲人知否，
数盏香醪抵百金。
世上无媒似我希，
一身惟有影相随。
出门便作焚舟计，
生不成名死不归。
夜起饭牛薄暮舂，
古人既老始明农。
残年尚欲勤东作，
未肯将身旁瘦筇。
畏暑停骖憩驿亭，
不知郭外雨如倾。
晚行但觉通衢湿，
凉入郊墟分外清。
溽暑薰天地湧泉，
弯跧避湿挂行缠。
出门斟酌无忙事，
睡过黄梅细雨天。
空拳指上生实解，
巡行数墨看经快。
圆蟾光体指俱迷，
枉入三途虚受罪。
春风吹面立多时，
此句谁知好色丝。
未许饮河同鼹鼠，
只消翫味已忘饥。
百世人传十字碑，
春秋圣笔着褒辞。
龟趺十丈知何用，
徒使刘叉笑退之。
门向山城静处开，
更无一点旧尘埃。
葛藤尚忆龙溪老，
拄杖横担便可来。
桃李无言自晓粧，
青春几日最韶光。
游人不用频来看，
趁取初开未减香。
归舟不解洞庭帆，
舟上骚人雪满簪。
小驻武昌江北岸，
春风今夜泊江南。
白马驮经事已空，
断碑残刹见遗踪。
萧萧茅屋秋风起，
一夜雨声羁思浓。
纷纷飞雪堕青天，
穷彻随凫信有源。
想得王乔之帝所，
每来巖下涤潺湲。
万物皆从一气生，
天清地浊禀生成。
真龙真虎才交媾，
一鼎红铅鍊甲庚。
石犀沉后波涛息，
石燕飞时风雨来。
堪笑石牛徒解卧，
山田无数任蒿莱。
面如生铁铸崑崙，
有底荣枯到你论。
谩说青青亭畔竹，
春风几箇有儿孙。
簷欹碧瓦拂倾梧，
玉井声高转辘轳。
肠断西楼惊稳梦，
半留残月照啼乌。
茶选修仁方破碾，
簦分吴洞忽当筵。
君谟远矣知难作，
试取一瓢江水煎。
回廊隔树帘帘捲，
曲水穿桥路路通。
禁漏滴斜花外日，
御香薰暖柳边风。
不是标形虚事持，
释迦老子要人知。
拈来放去非他物，
运水搬柴事事宜。
日中转柁到河间，
万里羁人强自宽。
此夜此歌如此酒，
长安月色好谁看。
饶君聪慧过颜闵，
不遇师传莫强猜。
只为丹经无口诀，
教君何处结灵胎。
碧落他年访旧游，
摩挲苍藓又从头。
悬崖纵有诗千首，
直许苏陈占上流。
天下安危寄老臣，
幄中谈笑静胡尘。
丹青未备云台像，
笳管犹悲道路人。
走马西来欲到天，
辞家见月两回圆。
今夜不知何处宿，
平沙万里绝人烟。
文章富贵自两事，
脱欲其全天定悭。
平生萧瑟也不恶，
未妨诗赋动江关。
百骑河滩猎盛秋，
至今血渍短貂裘。
谁知老卧江湖上，
犹枕当年虎髑髅。
松影侵坛琳观静，
桃花流水石桥寒。
东风吹过双蝴蝶，
人倚危楼第几阑。
西苑重排饯会时，
新篇御制降彤墀。
明朝上巳无公事，
赴宴臣僚总进诗。
树上有禽啼似春，
声高声下亦何心。
幽人拄杖移时立，
句句诗中是苦吟。
相逢话道莫虚头，
大语高声笑上流。
言下若能穷本末，
肯将无义结朋俦。
青山白水对开帘，
佳句中边胜蜜甜。
机杼由来千丈锦，
区区割截笑江淹。
纷纷人物古犹今，
夭寿衰荣共此生。
秋冷南豅半沟水，
翛然唯见二难兄。
官程未了是敲推，
课督无人只自催。
不到西湖无半句，
西湖端合号诗媒。
谁泼烟云六尺绡，
寒山秋树晚萧萧。
十年来往吴淞口，
错认溪南旧板桥。
已向魏塘经四白，
又开北户纳凉飔。
祇应长作窗中客，
会见蓬莱清浅时。
上到上头天渐低，
更抬一步共谁归。
胸中决得平生事，
松树枝间独鹤飞。
竹林深处有招提，
静掩禅关过客稀。
薝卜花开春欲暮，
泠泠钟磬白云低。
征鞍重过习家池，
桥下泉声又索诗。
待洗一杯春酒涴，
为君吐出碧云词。
早岁蜚声应宿郎，
至今鸡舌尚含香。
未应驷马夸流俗，
只为慈亲乐故乡。
春官青鸟司开启，
星舍苍龙主发生。
甘雨惠风资帝力，
杏花蒲叶劝民耕。
蜀帝魂销恨不穷，
野花开落倚东风。
吻干无复枝头血，
几度啼来染不红。
邮亭折尽为分携，
争得长条拂地垂。
何似竹篱茅舍畔，
新年不减旧年枝。
都驿荒凉尚邃深，
息肩借庇有馀阴。
故宫今已生禾黍，
翻作行人倍痛心。
风雨正开棠棣枝，
尘埃复隔老莱衣。
南北分人心欲碎，
不堪频望白云飞。
江北江南公不归，
人言公懒笑公痴。
闭门端坐读周易，
直过新春围闭时。
杜鹃有底怨春啼，
燕子无端贴水飞。
不种自红仍自白，
野酴醾压野蔷薇。
建安社稷看文举，
正始风流倚太初。
天地一身无处着，
诸人休苦恨狂疎。
复船山色翠峨峨，
栽石藏云不厌多。
达理禅师超彼岸，
莫疑身外有风波。
悠悠风斾绕山川，
山驿空蒙雨似烟。
路半嘉陵头已白，
蜀门西上更青天。
城中箫鼓閙鳌山，
灯火千村别一般。
今夕崔嵬行乐处，
向时模倣仰头看。
腊月江天见春色，
白花青柳疑寒食。
洛阳旧社各东西，
楚国游人不相识。
骨格孤高太瘦生，
民门霜雪鬭晶明。
后开桃李千门满，
才染东风便不清。
一片两片雪纷纷，
三杯五杯酒醺醺。
此时情状不可论，
直疑天地才絪纭。
老鹊呼簷人起早，
华鲸催午日西迟。
不因地迥稀尘事，
那得冬阴似夏时。
九曲遥岑更鬰然，
板桥渔市引长川。
唤回白马宾云梦，
来看桑麻万里天。
从古忠贤困佞邪，
区区尘册费长嗟。
谗人肉味知何似，
豺虎刚嫌污齿牙。
瑶林琼树非人世，
种得仙花雪作团。
后土祠边还寂寞，
只今空对画图看。
弑姑杀子欲何为，
伤败彜伦总不知。
祸乱晋朝诚在己，
灭亡父族咎归谁。
一矜字十年除得，
一信字五年乃成。
我赠君家一敬字，
须知受用在平生。
百株种杏自今春，
度夏荣枯不解匀。
要看补栽新树子，
荼糜红刺絓头巾。
御制新规宝墨香，
蟠龙纹里字成行。
臣邻近密方宣赐，
圆饼均盛小绛囊。
梅花宜寒更宜阴，
摩挲拄杖过溪寻。
幽香着人索管领，
不信如今鐡石心。
归期尙远路程赊，
已觉秋林菊渐花。
莫怪临风多北望，
琅邪山外寄吾家。
陶朱西子功名后，
安石东山隠遯初。
画图三挹春风面，
豁得平生俊气无。
寺近阴崖多雾雨，
峡边灵窦忽风雷。
松间白足携诗板，
石上苍头把酒杯。
瑞香蓓蕾破寒晴，
稚子呼为紫素馨。
万斛幽香量不尽，
霜风吹送暮天青。
闻说宫花满鬓红，
上林丝管侍重瞳。
蓬莱咫尺无由到，
始信仙风迥不同。
显谟延阁照西清，
玉轴牙籤各有名。
圣略秘机贻万世，
君王垂拱致昇平。
临春结绮今何在，
屹立巉巉终不改。
可怜江总负君恩，
白头仍作北朝臣。
西亭不觉又春风，
弱柳微波四面中。
更欲烦君亭下看，
海棠枝上浅深红。
一筇五老几相携，
吟得诗成竟未题。
易地不干渠辈事，
樵夫只合管樵溪。
赵禹张汤网未收，
外人董偃化方流。
丞相但看汉故事，
何但宣皇不用周。
麦黄秧碧百家衣，
已热犹寒四月时。
雨后觅春无一寸，
野蔷薇发酽燕脂。
东都籍甚汝南许，
人物尝更月旦评。
后嗣流传齐一变，
如今推步有知名。
梅子黄时日日晴，
小溪泛尽却山行。
绿阴不减来时路，
添得黄鹂四五声。
往往携家来讬宿，
裙襦参错佛衣巾。
未嫌满院油头臭，
蹋破苔钱最恼人。
闻道铅华学沈宁，
寒枝淅沥叶青青。
一株将比囊中树，
若箇年多有茯苓。
惨澹平烟波浩渺，
隠月馀光飞白鸟。
依稀一舸是渔舟，
独钓寒江天未晓。
水云深处见人烟，
桑柘鸣鸠似可怜。
却怪银泥环四壁，
由来春雨上蜗涎。
谁道春从何处来，
只从金阙徧瑶台。
苍龙便入时巡仗，
玉液还飞行庆杯。
西林叶幄已藏鸦，
若比蜗牛信可夸。
更约此君成莫逆，
北窗髙卧看纷华。
尘外冰姿世外心，
宜晴宜雨更宜阴。
收回疏影月初坠，
约住寒香雪正深。
众妙香中出佛身，
小儿造化不能嗔。
要知白塔降魔手，
黑鬼元来怕黑神。
倦枕欹眠到五更，
却嫌风铎久悲鸣。
恍疑絺绤南邻夜，
寒铁丁东客梦惊。
十日春阴昼景微，
鸣鸠逐妇几时归。
柔桑细麦宁馨长，
落絮游丝可解飞。
夜漏初添数刻长，
毛尘何足较牛羊。
道人一念三祗劫，
春草秋花自在香。
家在神仙九气天，
天中楼殿贮群仙。
偶然来到人间世，
料想神霄未一年。
长年心事只悠悠，
衰鬓难禁岁月流。
红蓼垂垂烟雨里，
不应摇落始知秋。
天柱华心结蕊宫，
翠蛟飞玉滚溪风。
巖生洞穴非人世，
不到那知造化功。
癡顽老子老无能，
游惰农夫酒肉僧。
闭着庵门终日睡，
任人来唤不曾譍。
烟沙茂密小池塘，
注水枯荷馥晚凉。
何许蜻蜓立荷盖，
惊飞作伴过东墙。
急管繁絃樽俎閒，
何人静眼对湖山。
怪来水面无鸥鹭，
多在残蒲落照湾。
避热犹如避火攻，
尽将身世隠壶中。
微云急送鹿头雨，
远水故吹牛首风。
万仞苍崖耸碧空，
谁为危室撼云中。
双扉虚闢无人到，
疑是飞仙逞妙工。
羣山衮衮卷波涛，
举手天门尺五高。
尘土多年昏病眼，
犹能千里见秋毫。
仙家乐事有常程，
不写羲经即道经。
春日渐和风渐暖，
不妨排比冷泉亭。
长房自贵解飞飜，
五色云中独闭门。
看却桑田欲成海，
不知还往几人存。
心体能存无走作，
油然义理自中生。
更无物欲相攻伐，
萌蘗欣欣竞向荣。
风吹柳带摇晴绿，
蝶遶花枝恋暖香。
多把芳菲泛春酒，
直教愁色对愁肠。
九门和气冲鱼钥，
层宙祥飇起鹤云。
王泽下流慈煦远，
万方歌舞戴明君。
若无交友可忘年，
餽岁何由得酒泉。
不是骚人太多事，
定无家酿与吟篇。
子厚有溪浑未竹，
徽之有竹不能溪。
试问竹溪何所似，
风流六逸共标题。
曾闻高节冒冰霜，
三月开花满路香。
虬鬣龙鳞今老大，
学他挑弄色轻黄。
陶山松柏日夜长，
屋下儿孙渐满堂。
当时侍傍五男子，
考叔之羹曾未尝。
黄梅会里七千指，
虎骤龙驰空点胸。
碓蹯老卢愚且拙，
坤维占断最高峰。
缀玉联珠辱见投，
要知词客解悲秋。
侬家幸自无烦恼，
却被新诗嫁许愁。
山翁茗艼葛彊随，
庭下青春鸾雀飞。
幕府惯为方外客，
风前嬾易道家衣。
南游可待再书催，
芍药酴醾陆续开。
看自花开到花落，
红蕖时候却归来。
烟草凄迷露未晞，
一筇伴我立晴晖。
丹枫虽老犹多态，
散作漫山野蝶飞。
白莲千朵照廊明，
一片承平雅颂声。
更报第三条烛尽，
文昌风景画难成。
滋蔓年来愈更深，
一刀截断了无因。
不知大道陵迟处，
绊倒几多忙走人。
左握峨眉右五台，
新罗喫粥七闽斋。
朝来不省何方去，
背却三门着草鞋。
无端活业尽平沉，
只为当时错用心。
归路又从湖畔过，
水深不似恨深深。
相呼相唤又村讴，
放却牛来古渡头。
有客问津浑不顾，
笑将轻苇汎孤舟。
菊有黄花离槛边，
怨鸿声重下寒天。
偏宜小阁幽窗下，
独自烧香独自眠。
海云渺渺楚天头，
满路胡尘不自由。
若使一朝俘上去，
不如制命死扬州。
南枝才放两三花，
雪里吹香弄粉些。
淡淡着烟浓着月，
深深笼水浅笼沙。
少年志愿立修名，
隠显悠悠略未成。
倚頼少陵诗不误，
白间会有黑丝生。
茅栋山楹抱曲池，
孤怀终日此忘归。
生平方寸无机械，
庭下羣鸥且莫飞。
垂老无端用意乖，
谁知道侣厌清斋。
如今又采蘼芜去，
辜负张君绣靸鞋。
早起三朝当一工，
老来贪睡不相同。
偶然一次五更起，
却用重眠到日中。
功成名遂便归休，
天道分明不与留。
果可人间恋驹隙，
何心愿学赤松游。
散发披襟乐醉乡，
从朝笑语到斜阳。
坐来一片蝉声久，
未信人间有此凉。
破屋那堪急雨淋，
且欣断港运篙深。
老农定向中宵望，
太岁今年合守心。
杨柳如丝拂画桥，
此中留语欲魂销。
还愁别后巴东馆，
独听空江半夜潮。
水中月影还是影，
天上一真影万川。
水里月影人共识，
一真谁复见先天。
孝龙分职隶湘西，
天许宁亲岁一归。
风雹春春损桃李，
山中寒食尚冬衣。
茭风猎猎水烟昏，
柳影沉沉到岸根。
忽想绿阴谁打弹，
啼鶑飞过别花园。
此物从分二八传，
吉年吉月入炉安。
千朝火候知时节，
莫遣芽成汞不干。
门巷寥寥空紫苔，
先生应渴解酲杯。
醉中不得亲相倚，
故遣青州从事来。
天机流转一回头，
览镜何须空自羞。
雪尽草生春意好，
人心不解漫閒愁。
一切法离分别相，
依前诸相自如如。
春风影里乾坤大，
无限江山开画图。
夷门一镇五经秋，
未得朝天不免愁。
因上此楼望京国，
便名楼作望京楼。
惯识春山笋蕨甜，
祇今病枕亦馋涎。
杖藜梦入僧窗去，
饭饱茶香最可怜。
遶屋风篁梦寐清，
住山活计几时成。
云根试手聊亲斸，
安否他年数寄声。
纸帐蒲团度厄年，
一菴聊可寄深禅。
隔窗要听芭蕉雨，
襆被须来对榻眠。
天下庐山第一奇，
西风楚楚送行时。
晦庵白鹿书犹在，
非是游山只爱诗。
万丈青山插碧天，
真人炼药石依然。
功成自此飞昇去，
屈指人间八百年。
北窗高卧鼾如雷，
谁遣香茶挽梦回。
绿地毫瓯雪花乳，
不妨也道入闽来。
得鱼换米傍村归，
篷底烟生湿草炊。
醉倒船头呼不起，
斜阳捉蝨有孙儿。
柳困花慵风力轻，
脱襌衣裌过清明。
唤晴唤雨鸠无准，
飞去飞来燕有情。
莫向金门傲冕旒，
归来却要着羊裘。
乾坤不是刘文叔，
那得长竿钓白头。
去路迢迢入两当，
三千三百到华阳。
黄花川上黄花驿，
千百猿声断客肠。
几出东堂谢不才，
便甘閒望故山回。
翻思未是离家久，
更有人从外国来。
柳色初深燕子回，
猩红千点海棠开。
鮆鱼莼菜随宜具，
也是花前一醉来。
张永移家入洞天，
绿篁红藕旧林泉。
人间满百人应少，
明帝恩深三百年。
碧窗凉簟唯便睡，
露井无尘荫绿槐。
梦入醉乡犹病渴，
辘轳声到枕边来。
元夕星灯照露台，
六宫歌吹出云来。
夜深翠辇归金殿，
十里回廊锦帐开。
茅簷日出胜重裘，
饱饭看山倦即休。
识得箇中真气味，
自然无梦到封侯。
霜月交辉色愈明，
风标高节圣之清。
谛观毫发无遗恨，
始信名花集大成。
黑水溪旁聊驻马，
奈何岸上试回头。
高崖昏处是阴狱，
须信人生到此休。
平生罪性觅无踪，
直得乾坤大地空。
天地依然高突兀，
潜溪一派自朝宗。
乐天得法老凝师，
后院犹存杨柳枝。
春尽絮飞馀一念，
我今无累日无思。
巾裹唐装本布衣，
平生唯识一锺离。
此中养得婴儿就，
世上行尸有许悲。
雨霁长空荡涤清，
远山初出未知名。
夜来江上如钩月，
时有惊鱼掷浪声。
孤筇冐雨出山去，
应与道人增笑声。
永愧萧萧碧巖下，
衲衣清散自经行。
京城每与闲人别，
犹自伤心与白头。
今日别君心更苦，
别君缘是在通州。
长安堰口长安闸，
一度经行一断魂。
不道秦川在何处，
只惊行色近中原。
畏日炎炎火伞张，
扁舟挂席泛沧浪。
飞流溅沫倾三峡，
过崄方知有底忙。
传神踪迹本来高，
泽畔形容愧彩毫。
京邑功臣多伫望，
凌烟阁上莫辞劳。
白色莲花也自奇，
亭亭水面半开时。
恰如西子新粧了，
未把胭脂污玉肌。
可怜河畔草青青，
锦缆牵江且缓行。
爱此淮南山水好，
问天乞得片时晴。
喜胜春幡嫋凤钗，
新春不换旧情怀。
草根隐绿冰痕满，
柳眼藏娇雪影埋。
□世如来一口吞，
故山深静月黄昏。
光分顶后千门晓，
坐看春回入烧痕。
昔日随流今逆流，
昔时今日有来由。
李将军本穿杨手，
误向南山射石头。
延年不语望三星，
莫说夫人上涕零。
争奈世间惆怅在，
甘泉宫夜看图形。
晋楚忙忙起战尘，
龚黄门外有高人。
一畦云薤三株竹，
席上先生未是贫。
辘轳梦断金梧井，
夜月沉沉风露冷。
起向庭中独自行，
伴人惟有梅花影。
花因实盛村村有，
树为花繁处处明。
浩荡九州春色里，
输他桃李最多情。
兵戈啑血只空回，
天意人情未可猜。
堪笑当时谁督府，
卷旂夜半渡长淮。
稻花秋晚蟹洗手，
荠菜春初饧胶牙。
筑底空山谁办此，
留君只有石边茶。
踏竿倒挂似飞猱，
水长船行拂树梢。
忽讶平途成峻濑，
更怜危石没深涛。
新诗妙处古人过，
节制场中老伏波。
枯肠亦知费搜搅，
奈此风景触拨何。
三日东风入万家，
草间残雪不留些。
儿童道是雪犹在，
笑指梅花作雪花。
贫赋渔蓑却耐交，
故人牵率政徒劳。
十分拂袖归来是，
何似当时莫去高。
世言如花人薄命，
谁识如花入卫霍。
只今保塞愿称臣，
鬓蝉夺却貂蝉勳。
午枕藜床梦忽惊，
柳边雷送雨如倾。
蜀冈西望芜城路，
银竹森森十里横。
折冲儒墨阵堂堂，
书入颜杨鸿雁行。
胸中元自有丘壑，
故作老木蟠风霜。
中原戢戢尽遗黎，
日夜江头候六飞。
来此苦啼真有意，
会须劝得翠华归。
西成课罢赴羣居，
中路谁家倦憇予。
恰见主人方早起，
簷前观我所为书。
胡风似劒锼人骨，
汉月如钩钓胃肠。
魂梦不知身在路，
夜来犹自到昭阳。
玉殿初晨淑气和，
璧池冰解水生波。
龟台圣母增年历，
万寿无疆积庆多。
萧相守关成汉业，
穆之一死宋班师。
赫连拓跋非难取，
天意从来未易知。
水边箕踞静书空，
欲解愁肠酒不浓。
可惜青天好雷雹，
只能驱趂懒蛟龙。
妙圆无相劫前人，
随类权分百亿身。
月夜御楼才报晓，
平明六国尽逢春。
邻父疑为三径孙，
一生辛苦在田园。
近来交友谁相顾，
渠独频沾菜把恩。
卧庐人昔如龙起，
鼎足魏吴如等閒。
若结梅花为保社，
林逋只合住孤山。
南北交欢万国宁，
不将黔首比金缯。
时人未会新盟意，
要与思陵作中兴。
安居无相大伽蓝，
莫问前三与后三。
箇里不容生一念，
龙蛇猿鸟自相参。
莲花上客思闲闲，
数首新诗到筚关。
吟得楚天风雨霁，
一条江水两三山。
叶卷须虬朵朵圆，
化工如解刻雕然。
金灯玉柱归天上，
何事生来小槛前。
儿时爱书百事废，
饭冷胾干呼不来。
一生被误终未醒，
老作蠹鱼吁可哀。
曾逐东风拂舞筵，
乐游春苑断肠天。
如何肯到清秋日，
已带斜阳又带蝉。
千百年来汉老郎，
晓来灯火晚来香。
庭前不用寻碑记，
已载班书数十行。
行尽江湘万叠山，
家山犹在有无间。
明朝渐喜登闽岭，
涧水分流响珮环。
溪深一股渌浮浮，
桥断人归拏小舟。
烟淡云黄来暝色，
青山数叠不遮愁。
梅山近日风光好，
桃叶桃根总可人。
自喜暮年多乐事，
非君谁与共花茵。
野花狼借雨初晴，
人在山南山北行。
东风浅浅尚寒色，
云映远天斜照明。
盘中擘粒试垂纶，
与子应非臧丈人。
渭水何须笑温水，
绝胜憔悴楚江滨。
翰苑花深夜漏稀，
奉承亲笔艸麻归。
鸾牋几幅鱼龙化，
近桉重陞一品妃。
瓶盂潇洒似禅家，
任有籯金岂足夸。
自入醉乡头不白，
新诗何用祝苍华。
定交鱼鸟欲忘形，
独岸纶巾坐草亭。
不恨囊中无赤仄，
且欣案上有黄庭。
苍烟淡淡水蒙蒙，
渔笛吹残夕照红。
六客风流今已远，
堂名空入酒名中。
窗前洒地着胡床，
浴罢闲来坐晚凉。
更取壁灯移暗处，
待他月上竹边墙。
病来道士教调气，
老去山僧劝坐禅。
孤负春风杨柳曲，
去年断酒到今年。
不将得失供谈笑，
此语宜为盛德人。
千里同风皆默契，
褚裒故识坐中身。
长爱孤标似君子，
不禁横竹巧挤排。
短幅离离乃遗像，
至今寒蝶误飞来。
慈泉地闢与天开，
屈曲飞鸣声隠雷。
若使翠华临此地，
飞来未必羨佳哉。
人间俗杀是公筵，
最苦沉烟杂烛烟。
何似大家行几步，
逢花即饮醉还眠。
将军一矢万人看，
雪洒晴空碎羽翰。
乞与失羣沙宿雁，
笔间千顷暮江寒。
六窗深闭大槐宫，
一枕清风瞬息中。
穷劫至今佛与祖，
楼头知是几声钟。
引水何妨艺芥菘，
圃功自古补三农。
恨君不见岷山芋，
藏蓄犹堪过岁凶。
日月交加晓夜奔，
崑崙顶上定乾坤。
真镜里，实堪论，
靉靉红霞晓寂门。
菊花虽已过重阳，
犹有馀英可荐觞。
黄白浅深知几种，
要闻高论试平章。
林深路转午鸡啼，
知有人家住隔溪。
一鸟閙红春欲动，
酒帘正在杏花西。
长溪流水碧潺潺，
古木苍藤暗两山。
把臂道人今在否，
长官白首尚人间。
碧阑干外绣帘垂，
猩血屏风画折枝。
八尺龙须方锦褥，
已凉天气未寒时。
拂拭尘埃艺靡它，
象中系外得婆娑。
何人为我易弟子，
泪落一朝翻九河。
红锦缠头舞醉身，
笙歌声沸凤楼春。
百花丛里扶归去，
谁道儿郎彻骨贫。
蔡侯不是不寻仙，
俗骨由来欠玉鞭。
待得麻姑重前约，
只应瀛海已桑田。
烂柯山下采樵民，
尽日观棋局局新。
黑白两般都着过，
后来一着要高人。
陶家篱落菊花开，
醉拟西风立钓台。
一座良交皆不见，
数声燕雁戛云来。
松竹成林云气深，
洞门风冷绿苔阴。
落花飞尽青山在，
幽鸟声中野客心。
鸣琴贤宰有三长，
吟得新词敌夜光。
好是断章无以和，
神仙官职水云乡。
阖闾宫娃能采莲，
明珠作佩龙为船。
三千巧笑不复见，
江头废苑花年年。
两岸芦花飞雪絮，
一江秋水接银河。
平生不结荣华梦，
只把青蓑当绮罗。
主公晚节治家宽，
婢惯奴骄号令难。
圃在屋边慵种菜，
井临砌畔怕浇兰。
谱上先题五老名，
宫袍云锦旧为隣。
华风似惜诗人老，
一样裁成紫绮新。
须髯如戟老将军，
未试平生剑有神。
圣世清明疑不用，
且将方术济时人。
知世如梦无所求，
无所求心普空寂。
还似梦中随梦境，
成就河沙梦功德。
门外风尘付一吁，
何妨稼圃学樊须。
由由本自人难浼，
皎皎奚忧我易污。
我以疎慵丐外迁，
公乎何事亦翩然。
两家俱有亲庭乐，
且结斑衣自在缘。
寒逼清枝故有梅，
草堂先对白头开。
残骸已若鸡年梦，
犹见骚人几度来。
月色横窗湧烂银，
空房独卧悄无邻。
五更记梦浑无数，
半是还家半故人。
寻得诗人到醉乡，
银壶玉麈倍增光。
小囊赋就鸳鸯锦，
一路荷花别漾香。
风凄凄兮山之阻，
云溟溟兮湘之浦。
落日黄兮明月辉，
古木苍烟号兕虎。
结茅同隠水云间，
何日柴车不往还。
忆得松林长啸罢，
归时明月遍秋山。
门外轮蹄去不休，
谁人识向静中游。
区区名利成缰锁，
不道少年能白头。
枝头日日候韶妍，
百舌声中又隔年。
莫道山翁无思绪，
见人踏着便悽然。
冷暖平生既自知，
是中无病欲谁医。
但思寒热从何得，
未用长吟谴鬼诗。
有传有受恩成怨，
无受无传怨似恩。
船到岸头恩怨绝，
遍天遍地一儿孙。
四明山水饶灵粹，
唐有希韩敻出伦。
又见贤侯光乃祖，
暂还仁里庇斯民。
瑶房锦树曲相通，
能几番春事已空。
惆怅旧时吹笛处，
坏窗风雨剥青红。
谁家池馆静萧萧，
斜倚朱门不敢敲。
一段好春藏不尽，
粉墙斜露杏花梢。
绝壑搀空云与平，
横飞寒瀑万年声。
杖藜平过人间险，
独向千山顶上行。
可惜洲亭已渐荒，
了无鸥鹭白双双。
摩挲石上琳琅句，
犹得斯文镇大江。
当时采药因迷路，
平上青云不用梯。
却似人閒行路者，
醉魂春梦至今迷。
荣辱心中总不疑，
因公环召独成诗。
祇愁相见无多话，
不似寻常梦里时。
眼似真珠鳞似金，
时时动浪出还沈。
河中得上龙门去，
不歎江湖岁月深。
云窗月槛仰乘舆，
俯看香车出绣襦。
九陌人人歌帝力，
不须微服过康衢。
万骑边声久不闻，
蓬莱宫殿日长春。
君王勤俭无行乐，
闲作宸奎赐近臣。
几度开樽宴画楼，
月华孤负好中秋。
姮娥也厌笙歌沸，
云幕重重不上钩。
后宫任姒古今希，
前殿絃歌凤已知。
孔子孟轲真薄命，
不生建武永平时。
濯濯烟条拂地垂，
城边楼畔结春思。
请君细看风流意，
未减灵和殿里时。
黧面长须桀黠儿，
一生浑事杀人嬉。
莫将遗像欺羣目，
曾向贞元殿里窥。
彩胜飘春上鬓蓬，
倚栏一笑问东风。
青青柳眼梅花面，
才染阳和便不同。
南朝官纸女儿肤，
玉版云英比不如。
乞与此翁元不称，
他年留待大苏书。
已看三白兆年丰，
更喜春来雨泽通。
从昔楚邦农事早，
好将人力副天工。
千古人心指下传，
杨姝烟月过年年。
不知心向谁边切，
弹尽松风欲断絃。
曾见干条撼雪飞，
一暄爆出万萸枝。
从今日日须来看，
看到红红白白时。
郎官己未老秋崖，
丞相庚申老讷斋。
己亥□螭竹坡老，
吾乡三老挂予怀。
嫩日催青出冻荄，
小风吹白落疎梅。
残冬未放春交割，
早有黄蜂紫蝶来。
渡孟升陑未岁馀，
访箕问虺即求书。
从来文武相经纬，
正在朝廷妙卷舒。
锦江晴碧劒锋奇，
合有千年降圣时。
天意从来知幸蜀，
不关胎祸自蛾眉。
白沙渡口见须眉，
袖角槎牙出好诗。
愿得扬舲秋水去，
共看明月堕琉璃。
眠云啸月走枯藤，
不是园丁叫不譍。
自恋香林不归去，
前生恐是住山僧。
竹枝草履步苍苔，
山上孤亭四牖开。
烟雨蒙蒙溪又急，
小篷时转碧滩来。
游子春衫已试单，
桃花飞尽野梅酸。
怪来一夜蛙声歇，
又作东风十日寒。
酒经自得非多学，
诗律伤严近寡恩。
田里歌呼无籍在，
朝廷议论有司存。
南山手自斸苍苔，
竹阁柴扉次第开。
二十里间云不断，
岂容一点市尘来。
按程颇自觉淹留，
朝夕经行处处幽。
忻逢古驿双溪水，
追忆东阳八咏楼。
霏红点点胭脂雨，
唾碧溅溅罨画溪。
送客归来问山馆，
一声啼鸟日平西。
自怜贫病也为儒，
灯火相亲十岁馀。
昔作儿童今已老，
案头犹有未看书。
濯锦江边莎草浓，
散花楼畔夭芙蓉。
蜀山叠叠修门远，
谁把丹心问李鄘。
苍生千里望云霓，
何事英雄去路迷。
见说九重新有梦，
济川人在此巖西。
篮轝不乘乘晚凉，
相寻不遇亦无妨。
轻衣稳马槐阴下，
自要闲行一两坊。
巡吹慢遍不相和，
暗数看谁曲校多。
明日梨花园里见，
先须逐得内家歌。
蘧蘧一觉直千金，
雅赠徒知感激深。
莫道林间高卧稳，
忧时亦有枕戈心。
冬来暮暮雨丝丝，
竹径梅坡迹顿稀。
作意新晴聊一出，
行逢湿路却成归。
杨柳烟中一塔孤，
东风漫漫水平湖。
扁舟谁倚高楼望，
画入吴淞春晚图。
闻得乡人说刺桐，
叶先花发始年丰。
我今到此忧民切，
只爱青青不爱红。
玉驭苍梧去不还，
泪痕泪竹尚斑斑。
空传朱瑟流幽怨，
谩许明珠解佩还。
乾坤开关记王春，
剑阁峥嵘拱帝城。
不许此花归阆苑，
锦台南畔古今情。
心折半生行道路，
眼明今日见茆茨。
梦魂犹在风波处，
月黑江喧下缆时。
三载相从乐有馀，
也知志业在诗书。
柳亭蘸甲分携后，
更有何人得似渠。
蓬瀛闻说有仙居，
甲第园林想亦如。
遶圃琅玕抽翠竹，
平流瑟瑟走清渠。
南北驱驰不少休，
人生何处足优游。
去年立马龟峰道，
亦是春泉绕舍流。
芦茎密织水烟笼，
恰与湘渔屋檨同。
昨夜苹香熏梦醒，
又添荷叶盖西风。
燕子楼边柳色新，
画眉人去镜生尘。
来年羞结空牀梦，
闲拨琵琶过一春。
一吸龙泉万虑清，
更寻古洞入柴荆。
桃花落尽春无路，
独许骑鸾上玉京。
白玉镌成十六牌，
禁宫方响古无偕。
非唯韵出箫竽上，
仍是音参律吕谐。
西陵江口折寒梅，
争劝行人把一杯。
须信春风无远近，
维舟处处有花开。
歇程偏惜来时路，
白鸟相随呼野渡。
一树桃花碧云暮，
过了溪西却飞去。
寥寥夜角难禁夜，
滑滑山鸡只记昏。
风景不随人老大，
苍松无语对脩筠。
半江鼻观已前知，
恨不身先急櫂飞。
虽则梅花不全见，
妙香满载野航归。
溳川水竹十家馀，
渔艇蓬门对岸居。
大胜尘中走鞍马，
与他军府判文书。
绿鬟侍女手纤纤，
新捧嫦娥出素蟾。
卫玠官高难久立，
莫辞双卷水精帘。
琉璃波面月笼烟，
暂逐萧郎走上天。
今日归时最肠断，
回江还是夜来船。
巍巍独坐大雄峰，
万水千山列下风。
相见不说奇特事，
一声猿叫翠微中。
紫塞风高直北秋，
黄河水自向东流。
穆王御马还宫日，
海内封疆只属周。
柱侧簷欹瓦欲飘，
断垣苔涩树萧萧。
满庭荒草无香火，
惟有禽声伴寂寥。
万里归来四壁空，
旧游浑在黙然中。
明年我欲江南去，
何处留诗可寄公。
未可郊原纵晓鞍，
人间犹似有轻寒。
春光不似常年短，
过了清明更好看。
银章暂假为专城，
贺客来多嬾起迎。
似挂绯衫衣架上，
朽株枯竹有何荣。
蕤宾布序逢良月，
条达延祥记令辰。
仰奉椒涂宣内治，
永昭芳誉冠虞嫔。
出郭人来又换诗，
七香官酒杏花枝。
我诗却恐春风惜，
莫使春风度度知。
名花八叶嫩黄金，
色照书窗透竹林。
无奈美人闲把嗅，
直疑檀口印中心。
骁勇称奇赐左骖，
溃围解急敌心寒。
卒能剽甲敦儒学，
可作寻常武将看。
隋师已迫长江浒，
玉树庭花曲未终。
千古龙鸾有遗恨，
胭脂井上至今红。
早投林野违风雨，
晚旁尘泥饱送迎。
却愧两街屠贩子，
卧听车马过桥声。
诗到眉山自一家，
也将正命摄于邪。
巧裁大涤天成景，
戏咏庭蛟与洞鸦。
沙鹭汀鸥尽日閒，
水边风起万荷翻。
客来莫厌重楼望，
树杪阑干直对山。
晓牧侵星大暑天，
昼寻芳树绿阴眠。
惜牛不使冲残日，
归带黄昏饮小川。
切莫撞钟领众迎，
作家相见要情真。
亦庵自是优婆塞，
知事当人定不瞑。
是滔滔者竟谁归，
有酒盈巵不暇挥。
待挽长江洗兵马，
尽还草木旧晶晖。
丹橘村边独火微，
碧流明处雁初飞。
萧条落叶垂杨岸，
隔水寥寥闻擣衣。
有国由来在得贤，
莫言兴废是循环。
武侯星落周瑜死，
平蜀降吴似等閒。
昏昏雾雨暗衡茅，
儿女随宜治酒殽。
便觉此身如在蜀，
一盘笼饼是豌巢。
艾枝簇虎鬭时新，
荷叶巢龟荐瑞频。
自是仙家多乐事，
天中佳节近天申。
数篇持往助欢咍，
想见封题手自开。
春草已生无好句，
阿连空复梦中来。
天面雁横七八点，
海门日上两三竿。
祖师心印分明在，
自是时人不解看。
梦中乘传过关亭，
南望莲峰簇簇青。
马上正吟归去好，
觉来江月满前庭。
闻君新领八霞司，
此别相逢是几时。
妾有一觥云母酒，
请君终宴莫推辞。
万竹蟠山喉不干，
两龙潜水气犹寒。
郡斋见说真图画，
公退何妨一倚栏。
摩遮本出海西胡，
琉璃宝服紫髯胡。
闻道皇恩遍宇宙，
来将歌舞助欢娱。
八月凉秋草未斑，
诞辰正近旧长安。
客涂拜寿无琴奏，
应念清辉玉臂寒。
江天惨淡物华新，
四望漫漫起玉尘。
但怪长衢已盈尺，
岂知闭户有高人。
阴阳家说惑常民，
孝道从兹尽失伦。
庐墓三年谁肯也，
竞谈冈势益生人。
不御铅华似洛妃，
清虚全与道相宜。
月明何处回仙驾，
独立沙头尔许时。
十里平畴际远山，
土膏未动觉牛闲。
行人多谢晴相送，
只恐妨农雨大悭。
玉案清香彻夜焚，
紫烟成盖复茅君。
数声金磬秋坛霁，
敲碎遥天一缕云。
漠漠胡尘扑面飞，
对人举扇障元规。
九京羞见青衣帝，
犹及刘翔未到时。
凄风夜雨黄牛峡，
爱日寒云白狗岍。
稳上瞿唐犹几日，
关山须看月初圆。
邹人羞比管夷吾，
可复中原尽羯胡。
郊垒连云困衣食，
纵高练布得充无。
雁翅横连杜若洲，
碧阑干影在中流。
蓬莱日日游人到，
谁道仙风解引舟。
手㔉蒿莱三亩园，
红云一片小桃源。
无端风雨连宵恶，
检校残英有几存。
北伐南征万国臣，
中兴周室頼贤人。
崧高千古英灵在，
何独当时降甫申。
不动茎茅法界庵，
庵中无物不同参。
一条白棒胡牀角，
穿却从前五十三。
苏哥风味逼天真，
恐是文君向上人。
何日九原芳草绿，
大家携酒哭青春。
秋千墙外入斜晖，
过尽残花客不知。
春色三分桃李去，
一分犹在绿杨枝。
羁情含蘖复含辛，
泪眼看花只似尘。
天遣春风领春色，
不教分付与愁人。
扬州绝格已为稀，
北土花翁载得归。
白玉圆盘围一尺，
满堆金缕淡黄衣。
偕老相期未及期，
回头人事已成非。
逢春尚拟风光转，
过眼忽惊花片飞。
几是霜翎巢白草，
数行云足篆青冥。
方将寄字来苕霅，
莫便翻身过洞庭。
章泉佳处试徘徊，
日照松根石上苔。
见说南山有幽隠，
诗翁邀我过山来。
朝过春关辞北阙，
暮参戎幕向南巴。
却将仙桂东归去，
江月相随直到家。
珠帘巧费水晶裁，
万古垂垂浅碧苔。
几度月钩钩不上，
孤云能入此中来。
卷曲山阿路窈深，
春风随地散幽芬。
洞中仙客谁为伴，
去去来来自在云。
王蒙谢尚不堪论，
庾翼桓温亦浪言。
两晋士风真可笑，
尽将管葛许深源。
复姤修持水火宗，
兔鸡沐浴内丹红。
周天六六寒炉后，
十月胎圆显圣功。
降士林霑蕙草寒，
弦惊翰苑失鸳鸾。
秋中回首君门阻，
马上应歌行路难。
黄巢过后曾收剑，
大笑还应作者知。
三十山藤且轻恕，
得便宜是落便宜。
朱幩玉勒控飞龙，
笑语喧哗步骤同。
驰入九重人不见，
金钿翠羽落泥中。
风掠浮萍水面来，
翠绡成段接还开。
无情却似多情物，
不到诗中不肯回。
懽伯平生数往还，
箇中城郭未尝关。
暮归健倒三四五，
凭仗酪奴扶玉山。
百尺竿头亲进步，
分明一哑更无增。
是谁未到竿头者，
也说鹏飞九万里。
为嫌朝野尽陶陶，
不觉官高怨亦高。
憔悴莫酬渔父笑，
浪交千载咏离骚。
岁暮烟霜泽国寒，
晓鸦鸣处是柯山。
地炉有火樽馀酒，
自起焚香深掩关。
海上蟠桃方结子，
月中仙桂欲生枝。
须知阴德多馀庆，
仁者从来与寿宜。
绿罗架上破红裙，
占得春多独有君。
那料晓来犹带雪，
素衣丹顶鹤成羣。
山气爞爞旱火光，
墙头枯草半青黄。
饥肠惯作晴雷吼，
且乞梧桐一夜凉。
不见郢中能赋客，
可怜负此女郎山。
冰魂寂寞无归处，
独宿鸳鸯沙水寒。
诗人不是欠生涯，
野性从前嬾在家。
冷眼春来元有分，
看山看雪看梅花。
岭松岁古欲无根，
水石秋深未有痕。
无限好山将不去，
又依帆影过前村。
湘娥不葬九疑云，
楚水连天坐忆君。
惟有啼乌旧名在，
忍敎呜咽夜长闻。
生涯自有餐霞法，
归计新传种树书。
人境不应容拓落，
五松山脚是吾庐。
桃李纷纷倚市门，
岂知幽谷有佳人。
莫嗟玉粒终无偶，
人物谁知温太真。
祖龙浮海不成桥，
汉武寻阳空射蛟。
我王楼舰轻秦汉，
却似文皇欲渡辽。
溪头弱柳已丝垂，
那得江南尚好枝。
从此春风日亡頼，
与须排写付新诗。
异类潜行未兆前，
昂藏头角耸摩天。
回途莫守寒岸草，
耕破威音那畔田。
清虚堂里话襟期，
友似苏黄从可知。
墨宝惜无人爱护，
漫令遶寺觅残碑。
鬰鬰朱云志不伸，
上方宝劒欲生尘。
空留折槛旌忠直，
左右何尝去佞臣。
师道在三乌可畔，
友伦居五岂容亏。
恰方誉瓘俄倾瓘，
亦有尊颐不捄颐。
君传祕诀解观人，
瞥见双眸识破真。
收拾后生知几许，
为予唤取傥相亲。
苹花吹香柳花落，
秭归清啼答姑恶。
午帘睡思逐晴丝，
静听新篁堕春箨。
佛狸麾骑饮长江，
呼吸安危阖国忙。
南北两家都换主，
从容一语悟高皇。
此行不惮三千里，
况是江天欲雪时。
问道身心如不昧，
梅阳老子已先知。
宝炉香散晓烟寒，
净几供茶遶座看。
已爱六花金缕异，
更惊三啜翠痕干。
描不成兮画不就，
赞不及兮休生受。
本来面目没处藏，
世界坏时渠不朽。
如来刹刹与尘尘，
北斗南箕透法身。
金粟默然轲好辩，
唱歌须是帝乡人。
千丝杨柳拂征篷，
一望菱花漾晓风。
人在画楼高处立，
鹭鸶飞入水晶宫。
秋晚曾来十日过，
满田稗子绿成窠。
年荒只待州家榜，
分数搀多喜若何。
昔从邺下游梁苑，
孤店曾经十数回。
岁月暗移人事改，
白头重到小韩来。
芰荷薿薿抽苹藻，
风细幽香袭怀抱。
庭竹琅然振玉音，
叶落委阶墉不埽。
临风索笑傲冰霜，
吐露春光漏洩香。
两岸断桥人不渡，
一川疎影横斜阳。
山城忽忽欲昏黄，
又了浮生半日忙。
侍妾不须烧绛蜡，
让由明月入回廊。
宦游佳处是零陵，
廪稍优饶水石清。
心不思归归不乐，
汝休强劝拂人情。
迢迢西望越山青，
水宿山行是几程。
为忆象耕遗迹事，
劳心虽苦未劳形。
采采芹甘不自谋，
慇懃直欲奉王羞。
可怜斜日三千字，
曾献当年十二旒。
西湖南北宝峯环，
塔寺园亭碎点斑。
不似北关门外看，
更无一物涴青山。
曾游楚泽咏江蓠，
亦向闽山品荔枝。
犹幸早春茶未试，
故应先取建州麾。
鄱水僧犹敬故侯，
为予解榻小淹留。
病馀尚觉山川健，
兴在烟霞故未休。
此身投老倦黄埃，
傍水柴扉晚自开。
百万愁城攻不破，
正须从事斩关来。
曹家诗有黄初脚，
江出岷山日夜东。
机妙斲轮君尔巧，
计穷齧镞我何功。
怀人何处章泉水，
更复可怜潘永丰。
仕路屈身还政拙，
山林养志得诗穷。
沈沈楼影月当午，
冉冉风香花正开。
芳草迢迢满南陌，
王孙何处不归来。
病来翻喜此身閒，
心在浮云去住间。
休问游人春早晚，
花开花落不相关。
阊阖新开露气清，
举鞭联骑入承明。
丝絇同傍瑶墀立，
广殿前瞻御榻横。
要写横斜临水枝，
应从淡墨见依稀。
画师未必传天巧，
争似西厢月影微。
泰华根株本一同，
何分白白与红红。
半池只怕霜风倒，
输与苍颜百丈松。
吾皇恭己奉三无，
大赦敷天孰向隅。
自顾归田夙遭遇，
与人同庆倍欢呼。
去年骑马古城西，
雨涴鞍鞯一尺泥。
今日重来转无绪，
强扶衰疾遶河隄。
低着疏篱宽着天，
春风不撼楚江船。
无人为挂屋头眼，
明日清明花可怜。
安罢储宫便又回，
商山高卧白云堆。
刘家大事虽能定，
也堕留侯计出来。
欲话毘陵君反袂，
欲言夏口我霑衣。
谁知临老相逢日，
悲歎声多语笑稀。
村墟薪湿米如金，
犹记来时腊雪深。
曾有小诗题岁月，
店荒无壁可追寻。
望断南云日已晡，
便应凭梦过重湖。
不知自古登龙者，
曾有因诗泥得无。
堪叹娲皇六叶孙，
直将豪武盖诸昆。
黄金散尽身如寄，
闲管春风白下门。
作堤蜿蜿六百尺，
西崦东村成一家。
春雨乍晴桑吐叶，
秋风初冷稻吹花。
散骑金貂服䌽衣，
松花水上逐春归。
悬知邑里遥相望，
事主荣亲代所稀。
病思归心走兔迒，
自嗤幻境未渠忘。
并州便作咸阳看，
设若桑干亦故乡。
等闲吴越在毫端，
叠巘微茫月影寒。
一曲危阑人独倚，
江山浑作梦中看。
堆青积翠耸□□，
□□峥嵘古寺深。
此画老钱暮年笔，
真成一纸直千金。
起来片月尚朦胧，
汲井开门露滴空。
隠隠雾横山澹薄，
蛙声犹在小池东。
宫中应节垂金缕，
天上迎祥捧玉巵。
更奏开元羽衣曲，
年年长愿侍瑶池。
梦寐西山结草庐，
逝将临水咏游鱼。
何人见卵求时夜，
更着閒言问紫姑。
昔年携客寄僧龛，
败屋疏篱一草庵。
白首重来看修竹，
连山楼观亦眈眈。
长书一卷墨新题，
志在斯民寿域跻。
历历爱君忧国语，
施行须自起锄犁。
凭栏拭目旧山川，
叠叠峰峦带晓烟。
不是梦中论梦事，
今朝正是普通年。
强提簪笏睇觚稜，
再拜焚蕤泪雨零。
千古陈桥仁圣事，
不堪重勘旧编青。
曹溪门下南来燕，
终日呢喃话祖翁。
话尽离微人不会，
不如养羽候秋风。
一更更尽到三更，
吟破离心句不成。
数树秋风满庭月，
忆君时复下堦行。
一叶黄芦渡渺茫，
误随野鹤上维扬。
角声吹断梅花梦，
依旧枫湾半叶霜。
城不能高甫及肩，
临风搔首一怀贤。
当时矮屋今存否，
曾着文公住四年。
东君留恋一分春，
蜂蝶阑珊燕子新。
桃李无情空绿径，
市桥杨柳送行人。
访道寻幽历万山，
神仙元不在山间。
须知对面长相失，
莫叹乔松去不还。
天边一线征鸿没，
山色浅深墨未匀。
别浦渔舟待归去，
夕阳渡口两三人。
禁足护生脚跟下，
乞命底纷纷纭纭。
克期取证平地上，
埋没人千千万万。
俯仰明知尽可悲，
西风还此立多时。
偶然唤醒东山客，
便有淮淝一局棋。
新挑笋茁喜登盘，
减却南阶竹几竿。
已为枯禅参玉版，
暂停排日报平安。
旌阳仙去坠栖笼，
窃药曾归草木中。
餐了琼霜因换雪，
至今顶内不粘红。
杨梢飞雪满城风，
暖日催花烂熳红。
诗兴消磨浑欲尽，
一春心事簿书中。
相逢旅馆意多违，
暮雪初晴候雁飞。
主人酒尽君未醉，
薄暮途遥归不归。
后苑秋晴校猎归，
淡粧宫女尽戎衣。
数中供奉谁精熟，
斜勒骄骢掠草飞。
碧服银须粉扑衣，
又随雪柳趁灯辉。
怕寒还恋南华梦，
凝伫钗头未肯飞。
江南为客正悲秋，
更送吾师古渡头。
惆怅不同尘土别，
水云踪迹去悠悠。
十年不读床头易，
山雨鸣蓑为口忙。
行矣公无落吾事，
水田漠漠正移秧。
斑鳞拧鬣玉为肌，
梦入松江自可疑。
𨁝跳金盘催脍手，
西风正是忆鲈时。
枝撑强趁火城春，
踪迹犹烦问水滨。
更醉南州好红紫，
凝香诗伯是花神。
春草青青万里馀，
边城落日见离居。
情知海上三年别，
不寄云间一纸书。
孽后邪臣造衅端，
房陵幽闭抱深冤。
一朝变起宫闱内，
方信当时用妇言。
娟娟微月小窗东，
竹里寒声啸夕风。
孤客坐来惊岁晚，
推愁不去酒杯空。
白云触石起油然，
倏忽从龙遍九天。
多谢丰隆留一叶，
至今遗迹在巖前。
春阴薄薄压轻寒，
朱槛无聊愁梦残。
唯有庭蕉会人意，
芳心欲展复微攒。
银河洒落翠光冷，
一派回环湛晚晖。
几恨却为顽石碍，
琉璃滑处玉花飞。
柳外飞飞蛱蝶儿，
惠风心性彩云姿。
终朝守定墙头舞，
不得邻家一句诗。
宇宙全归掌握中，
玄机制胜不言功。
人将富范张韩比，
何异丹青绘太空。
故乡禾黍世亲稀，
中表相寻只有师。
惆怅离怀向何许，
鄱阳湖上叶飞时。
十里惟闻松桂风，
江山忽转见龙宫。
正与休师方话旧，
风烟几度入楼中。
午睡醒来炷晚香，
麝煤冉冉袭衣裳。
垂杨莫道无才思，
故遣飞花入洞房。
露盘滴时河汉微，
美人灯下裁春衣。
蟾蜍东去鹊南飞，
芸香省中郎不归。
诗翁诗胆如酒胆，
底事豪诗不豪酒。
麴生聊遣伴清尊，
会有醉吟三百首。
怒猊抉石骥奔泉，
谁挽河流下九天。
倾泻琼珠三万斛，
从师乞作买山钱。
竹下忘言对紫茶，
全胜羽客醉流霞。
尘心洗尽兴难尽，
一树蝉声片影斜。
几队红粧拥盖青，
凌波僊子立娉婷。
晚凉孤坐香风里，
如在西湖四望亭。
名家诗礼有诸郎，
飞入南宫鸿雁行。
不向人前称阀阅，
要须僊桂五枝芳。
碧玉香深冷翠篝，
梦魂不到玉搔头。
暮天欲雪寒如此，
且问梅花愁不愁。
八十童颜双眼明，
浪游湖海一身轻。
莫将啖肉先生比，
箇是罗浮老树精。
病疎酒醆傍茶瓯，
一独醒中起百忧。
七尺之躯三寸舌，
问渠小大若为谋。
横冈下瞰大江流，
浮远堂前万里愁。
最苦无山遮望眼，
淮南极目尽神州。
到得芳天閙众葩，
相思一夜鬓成华。
阆风归去无消息，
梦寐犹应见此花。
景疏楼上唤蛾眉，
君到应先诵此诗。
若见孟公投辖饮，
莫忘冲雪送君时。
雨外茅茨黄叶村，
老农相语一灯昏。
山深未识新官姓，
但说无人夜打门。
月印苍波入夜寒，
寂寥灯火水天宽。
儿孙未解谙风色，
几度船头失钓竿。
薄薄疎云漏月明，
础根收润晚风清。
空庭泥溼鸣蝼蝈，
夜气如秋梦不成。
枯貌自同霜里木，
馀生唯指佛前灯。
少时写得坐禅影，
今见问人何处僧。
荻花风里桂花浮，
万竹生云翠欲流。
谁拂半湖新镜面，
飞来烟雨暮天愁。
雷陂新作麦田荒，
曾说风兴没两郎。
谁似当年李刺史，
春波还引句城塘。
勿嫌糠粃勿嫌陈，
当念农家种苦辛。
输得逋租盈廪廥，
却归耕陇作饥民。
不是新人不肯来，
天教老子小徘徊。
坐看桃李缤纷落，
等得酴醾烂熳开。
高僧挑月一枝藤，
惠我登山脚便轻。
澒洞风尘豺虎恶，
从今险路稳支撑。
手执黄庭上石台，
竹阴扫月徧苍苔。
欲从此处即仙去，
玉立清风待鹤来。
辣皱人眉性最良，
药中功效不寻常。
吾侪自是生无智，
夫子何曾食彻薑。
雨声鸣栈不堪听，
尽日穿云上杳冥。
羯鼓催花浑不记，
曲中空唱雨霖铃。
浮云万事不到眼，
千岁人间心尚孩。
屏风叠下看花落，
扇子峡中闻雪来。
玉堂清冷夜初长，
风雨萧萧忆对牀。
徼道传呼钟鼓密，
梦魂那得到君傍。
洒落风标真谪仙，
精神犹恐笔难传。
文章若出斯人手，
壮浪雄豪一自然。
松风桧雨到来初，
急引铜瓶离竹炉。
待得声闻俱寂后，
一瓯春雪胜醍醐。
却贡无因送上天，
漫山如锦但堪怜。
罗浮所产真奴隶，
只为曾逢玉局僊。
汉室婵娟双姊妹，
天台缥缈两神仙。
当时尽有风流过，
谪向人间作瑞莲。
云涛雪浪渺无邉，
一簇溪桥客聚船。
舆卫欲休红日下，
几家茅舍起炊烟。
懒照青铜雨垫巾，
试将欹正问傍人。
含羞小婢无言去，
应笑髭须总似银。
神仙铸剑本无硎，
岸石班班尚铁鉎。
天上少年仍狡狯，
不须还尔对方平。
槛外长江去不回，
槛前杨柳后人栽。
当时唯有西山在，
曾见滕王歌舞来。
九重城阙凤凰楼，
金碧觚稜晓日浮。
和气已从天上落，
寒乡莫赋畔牢愁。
鬬鸡走马醉高阳，
今日归来两鬓霜。
无限少年心上事，
半帘豆雨语寒螀。
晓乘轻舸出江城，
晚上篮舆却倦行。
尽日松风响巖谷，
小窗听作乱泉声。
牛衣泣卧伤君子，
华衮髙名亦丈夫。
但使如云双翼在，
它年九万是鹏图。
凌波一剧便捐生，
得失何曾较重轻。
蜗角虚名人尚爱，
锦标安得笑渠争。
是邦凋瘵古来无，
只为从前有羨馀。
第一切须除此弊，
庶几民力少能舒。
晚晴返照射高栌，
不觉烦襟气一苏。
欲问明朝天色好，
请看空际两浮图。
小舟夜宿越州城，
卧看星河尽意明。
漏鼓乍听连岸响，
好风佳月总同盟。
天自得一天无既，
我一自天而后至。
唯天与一无两般，
我亦何尝与天异。
仁暴由来各异施，
秦徐至竟孰雄雌。
君看骊岫今无墓，
得似柯山尚有祠。
为我冲寒特地来，
扁舟兴尽又须回。
相思若要问消息，
早寄一枝墙角梅。
青春芸阁妙文词，
进读金华鬓若丝。
转守七州多异政，
奉常处处有房祠。
月到中天云划开，
断桥幻出玉楼台。
夜深一鹤掠舟过，
疑是坡仙赤壁来。
万事无如退步看，
箇中生死不相干。
兜兜怛怛从他做，
兀兀癡癡我自安。
可怜多客满堂僧，
打睡送时乱佛承。
悟入至今无一箇，
蓦头端的尽三乘。
楼船万险出惊湍，
未到安坻未是安。
万一暗逢罗刹石，
破舟复族有何难。
枕前百念忽纷然，
旧学新闻总现前。
现到天明无可现，
依前还我日高眠。
夫不归来误妾身，
望夫心未化为尘。
归来不见生前面，
空向山头哭石人。
贾客船回泊暮潮，
夜凉乘月卧吹箫。
两堤更拟栽垂柳，
掩映荆溪罨画桥。
年年梅里见诸杨，
火齐堆盘更有香。
风味十分如荔子，
何妨盛着绛纱囊。
习气年来扫未平，
梦回犹喜读书声。
冬裘不赎浑闲事，
且为吾儿续短檠。
海棠院里寻春色，
日炙蔫红满院香。
不觉风光都过了，
东窗浑为读书忙。
天上羣仙台望居，
芹宫未是辱泥途。
莫邪变化须臾事，
一点一镕金在炉。
陌上偷来为看花，
饶声鹦鹉莫夭斜。
犊车缓缓随芳草，
不去桃源阿母家。
人能言语自能窥，
天意无言人莫欺。
莫道无言便无事，
殆非流俗所能知。
巷头巷尾几夷齐，
日为饥肠不肯西。
只愿天公多雨粟，
便教米价贱如泥。
一夜娃宫有战尘，
玉笄羞见苎萝春。
浣纱前日东家女，
莫信亡吴是妾身。
溪上鸳鸯避画船，
船中妓女列婵娟。
使君爱日留连客，
同醉江家旧宅边。
相班士女狭邪间，
总把喧啾卖却闲。
人寿几何春不再，
典衣沽酒强追攀。
郎自牵牛女自梭，
驾言一岁一相过。
不应妄念忘机杼，
如此风波亦渡河。
望月疑无得桂缘，
春天又待到秋天。
杏花开与槐花落，
愁去愁来过几年。
玉清仙子下云逵，
探请东皇第一机。
莫道春归无觅处，
年年魂傍陇头归。
去国扊扅悲往事，
还乡笳鼓愧前修。
十年过计千章木，
一寸离心万斛愁。
村落争看乌角巾，
略谈北事向南人。
百年只有中州乐，
世世无为塞下民。
蓟北风烟空汉月，
湘南云水半蛮边。
寒为旅鴈暖还去，
秦越离家可十年。
月疑宫阙下银潢，
碧转栏干万顷光。
我是水晶宫里客，
倚楼犹自羨沧浪。
兄弟当年七业兴，
精神如鹤齿如冰。
升沈存没今如许，
且作随堂粥饭僧。
菡萏香中画舫轻，
新红相照亦多情。
似迎学士来归院，
花烛前头朵朵明。
家贫地上却钱流，
朽贯年深不可收。
若使用之堪买爵，
等闲门巷亦封侯。
孟冬改旦晓天寒，
叶落归根露远山。
不是见闻生灭法，
当头莫作见闻看。
闭目寻真真自归，
玄珠一颗出辉辉。
终日翫，莫抛离，
免使阎王遣使追。
生铁团团铸翠峦，
一瓯倒复白云端。
瓯中姓氏无人识，
应被山灵静揭看。
故人坟树立秋风，
伯道无儿迹更空。
重到笙歌分散地，
隔江吹笛月明中。
访古高台半已倾，
春郊谁从䌽旗行。
喜闻车马人同乐，
惯听笙歌鸟不惊。
风吹细浪低田麦，
雨过初分浅水秧。
红树半开桃脸嫩，
绿波深映柳丝长。
吴兴水郭芰荷隄，
别后扁舟去岸迷。
莫讶道人新活计，
亦看粉面照清溪。
烟林红翠已班班，
雨后春工不暇悭。
付与笙箫三万指，
平分䌽舫聒湖山。
平湖千里接荆溪，
万顷良田不可堤。
我欲决渠疏积水，
干塘江口地形低。
小试屠龙技已成，
遗踪千载讋英灵。
舳舻不骇风波恶，
烟雨时闻草木腥。
老木樛枝入太阴，
苍崖寒水断追寻。
千年粉壁尘埃底，
谁识良工独苦心。
虎头带角人难措，
石火电光须密布。
假饶烈士荐应难，
懵底如何善回互。
一鼓春雷起九渊，
风云万里会中天。
墨池付与无多水，
去作人间大有年。
福州正月把离杯，
已见酴醿压架开。
吴地春寒花渐晚，
北归一路摘香来。
玉质敷腴宫样妆，
风流终媿水云乡。
一邨飞落人间世，
添却逃禅百倍香。
淅淅风微素月新，
鹊桥横绝饮牛津。
岂惟蜀客知踪迹，
更问庭中晒腹人。
人家一样捲湘帘，
惹起新愁到酒边。
久客不知诗瘦损，
小楼孤倚月娟娟。
春来游未遍湖山，
已是风光一半残。
细把刘郎诗读后，
鶑花虽好不须看。
将军气势溢江河，
跃马曾来驻此坡。
坡下石头城最险，
屯兵正自不消多。
千里风烟行路难，
旅舟应过子陵滩。
人间富贵知何物，
莫负君家旧钓竿。
堂堂一道出山腰，
色似垂缣响似潮。
何必枕流图洗耳，
坐观已觉俗尘消。
戏学韩公盆作池，
雨来亦解起风漪。
蛙鸣莫作鼓吹想，
更问属官仍属私。
合好须凭曲米春，
分甘那暇问醨醇。
遥知北海招嘉客，
共贺东牀得好姻。
维舟若许暂从容，
送过重江不厌重。
霜简别来今始见，
雪山归去又难逢。
万里桥西万里亭，
锦江春涨与隄平。
拏舟直入修篁里，
坐听风湍澈骨清。
寂寂松门竟日闲，
更无金锁与玄关。
时人欲识南明路，
过得溪来便上山。
三日东园近却赊，
东风翦翦雨斜斜。
春容雨打风吹尽，
犹有金沙最后花。
角门闭了晓方开，
坐撚霜髭尽雪灰。
纵有浩然堪共直，
法严不敢唤渠来。
宴坐翛然万虑忘，
从他风雨送春忙。
佛灯初上黄昏后，
时炷郴州石乳香。
数点枝头黏白玉，
一年春意动黄锺。
为渠拚受风流罪，
只恐风流不到侬。
长忆吟诗对短檠，
诗成重改又鸡鸣。
如今老矣无心力，
口诵君诗绕竹行。
赋政频年合简求，
民情滋欲得公留。
虽然湖外私膏泽，
须索樊侯入佐周。
捷书日日到甘泉，
使者联翩出劳旋。
将士欢呼拜君赐，
鵰衔宝带鹄袍鲜。
风扫飞花雨濯埃，
锦葵将发麝萱开。
思量造物恩何厚，
看取南薰入抱来。
翩翩公子一何佳，
衔命穷山薄岁华。
独自把将诗过日，
不知梅影下窗纱。
紫庭黄阁带春温，
寝殿何人侍至尊。
长爱百司分职处，
玉鞭敲镫出金门。
外貌休寻饾座梨，
应知石里蕴瓌奇。
从来善相书前史，
为识英雄未遇时。
各将金锁锁宫门，
院院青娥侍至尊。
头白监门掌来去，
问频多是最承恩。
苏家小女旧知名，
杨柳风前别有情。
剥条盘作银环样，
卷叶吹为玉笛声。
夜深雪压内门前，
一榻还惊四璧天。
上相传觞妻拥炭，
归来鼾息顿安眠。
渺渺江天白鸟飞，
石城秋色送僧归。
长干古寺经行了，
为到清凉看翠微。
冰雪肌肤力不胜，
落花飞絮遶风亭。
不知何事秋千下，
蹙破愁眉两点青。
灵通禅刹古丛林，
永日惟闻钟梵音。
阅世兴亡千室佛，
百年风雨古墙金。
偏存名迹在人间，
顺俗与时未安闲。
来谒大官兼问政，
扁舟却入九疑山。
无因同拨地炉灰，
想见柴荆晚未开。
不是雪中须送炭，
聊装风景要诗来。
送墨层楼水墨天，
柳堤花坞渐夭妍。
教童为控寻春马，
好事谁能乞酒钱。
孙竹新添绿玉枝，
穉禽学习遶簷飞。
动中会取归根意，
雨过白云横翠微。
拂拭瑶琴月下弹，
调高雪曲和还难。
五侯费尽平生志，
从此诗书懒更看。
烽火高飞百尺台，
黄昏遥自碛西来。
昔时征战回应乐，
今日从军乐未回。
朱樱此日垂朱实，
郭外谁家负郭田。
万里相逢贪握手，
高才却望足离筵。
周公大圣犹遭谤，
伊洛名贤亦被讥。
堪歎古今两陈贾，
如何专把圣贤非。
香车晓驾九花虬，
笳管声中到十洲。
太一元君传密命，
许君长住八琼楼。
司马家儿持酒杯，
天星亦下浇崔嵬。
当时若便效牛饮，
定有孟津师旅来。
武城三载促公归，
自合班行列禁闱。
计幕暂参知有在，
野夫曾此便横飞。
韶光欲尽伴荼蘼，
收拾华风在一枝。
不惜丹铅和露写，
惜它姚魏不同时。
老来为郡苦间关，
不及江云自往还。
忽忆湖边二禅老，
等閒骑马入南山。
耆老相传亦可嗟，
深山大泽自龙蛇。
老蛟变化初何怪，
天马从来产渥洼。
黄鹂啭处谁同听，
白菊开时且剩过。
漫道南朝足流品，
由来叔宝不宜多。
绿树千枝与万枝，
灵峰寺里看杨梅。
青山行尽且归去，
红子熟时应再来。
青烟漠漠雨纷纷，
水殿西廊北苑门。
已着单衣犹禁火，
海棠花下怯黄昏。
冰花不省如斯暴，
疑是吹沙打夜窗。
莫遣沉阴增敌气，
且将盈尺作农祥。
独持杯杓酹先酒，
遗我此物忘百忧。
乞灵鲍谢共倾倒，
况复隔窗悬玉钩。
欲驱羸马从金鞍，
顾借微官进自难。
但愿斯民均暖律，
小儒不歎广文寒。
三宿相留亦是缘，
东风吹上镜湖船。
閒心可为流觞事，
古眼应探窆石前。
搽抔抹粉没人猜，
五百生中与么来。
觌体风流有多少，
不知何处可安排。
皖城西去百重山，
陈迹今埋杳霭间。
白发行藏空自感，
春风江水照衰颜。
挑落寒灯一点青，
方知斜月半窗明。
无端一阵秋声起，
唤作铜瓶蟹眼鸣。
烟鸿上汉声声远，
逸骥寻云步步高。
应笑内兄年六十，
郡城闲坐养霜毛。
主簿峰高昔所见，
司空山深初未游。
但愿承平无路梗，
不惮登涉寻巖幽。
晴空光溢玉盘鲜，
银汉斓斒斗柄旋。
此夕共为攀桂问，
姮娥着付与谁先。
行草应曾阅鬬蛇，
世情无识笑东家。
君看横雨随风势，
纸纸清新字字斜。
山翁老病入腰膂，
坐觉诸儿行步奔。
暂出衡门须策杖，
千回上树更堪论。
自庇槐阴影更重，
悠飏午梦半醒中。
已看新绿看浓绿，
不爱深红爱浅红。
从教病着探葵减，
未放愁攻白髪添。
欲看落花时入户，
风高尽日不垂帘。
送文迎武递参差，
一始一终光圣仪。
四海生人歌有庆，
千龄孝享肃无亏。
秖言双鬓未蹉跎，
独奈牛羊送日何。
禅客不归车马去，
晚簷山色为谁多。
虎溪闲月引相过，
带雪松枝挂薜萝。
无限青山行欲尽，
白云深处老僧多。
七处征心心不遂，
懵懂阿难不瞥地。
直饶征得见无心，
也是泥中洗土块。
锦标夺得曾相继，
金鼎调时亦荐更。
并上儿童君再见，
会稽章绂我偏荣。
初华才过小荷身，
晓露霑红点点匀。
莫为愁心偏倚望，
清江元有未归人。
杏羞桃澁要诗催，
客子情锺倍费才。
惜欠王家千杖鼓，
辊雷声里看花开。
结构叨凭柱石材，
敢期幢盖此徘徊。
阳春曲调高难和，
尽日焚香倚隗台。
踏破青鞋走四方，
年来收脚坐禅床。
更无言下商量处，
静对窗间一炷香。
紫巖黟歙畧相同，
小字缄题寄子公。
纵使分沾能到我，
质麤肉缓不堪攻。
文书盈几法筵埋，
香火秋来愿稍乖。
得似鹿门携手去，
定随绣佛镇长斋。
鸣鸠乳燕寂无声，
日射西窗泼眼明。
午醉醒来无一事，
只将春睡赏春晴。
不可得中祇么得，
更无魔党相欺吓。
狂怖自歇即菩提，
真浄妙明无间隔。
南瞻庐阜北淮山，
下有长江万顷寒。
往事无边随去浪，
西风有客傍阑干。
宫人早起笑相呼，
不识堦前扫地夫。
乞与金钱争借问，
外头还似此间无。
两渠水夹一堤宽，
箇是东皇大御园。
旋插绿杨能几日，
新枝已自不胜繁。
睡足秋堂夜雨声，
天涯此夕歎飘零。
空堦滴沥肠堪断，
更向芭蕉叶上听。
浩歌欵乃客销魂，
一抹烟林暝远村。
花为忘忧人一笑，
不知风雨作黄昏。
屋角清渠濑浅沙，
风斜雨重倒苍葭。
沙鸥不下投前浦，
塞雁重来失旧花。
当日龙船校五兵，
旋开池沼学昆眀。
迩来封禅和平久，
旧地分教百姓耕。
白鹭股边供大嚼，
一蹄涔里鼓波声。
三生更待三生后，
未许平田路上行。
渺渺烟波一钓舟，
几行归雁白苹洲。
郭熙眼力今谁健，
写出江天烟雨秋。
富贵功名一窖尘，
白头人送黑头人。
若教总识玄玄理，
劫火何曾焚法身。
淮海风回吹血腥，
青原不改旧时青。
中朝将帅论功赏，
不及江南一白丁。
且尽离筵酒一杯，
贵臣宁许我重陪。
他时翊赞昇平事，
赋与林下歌康哉。
夹道青青柳子春，
自从栽植几番新。
如今已作参天树，
应笑衰迟老主人。
刮膜神方直万金，
国医曾费一生心。
可怜髽髻提篮者，
也有盲人问点鍼。
九十春光在何处，
古人今人留不住。
年年白眼向黔娄，
唯放蛴螬飞上树。
晚晴铺网占鸥沙，
各自分鱼就酒家。
洞口醉眠船正暖，
碧桃流出两三花。
朝来采藕夕来渔，
水种菱荷岸种芦。
寒浪落时分作荡，
新流涨后合成湖。
诗成七步有家风，
底事淹留岁已穷。
应笑枚臯太容易，
欲令句似长卿工。
濯锦江头可一杯，
碧鸡坊口草堂开。
十年剑外无相识，
黄四娘家几度来。
地占高明因指顾，
万人如蚁正卑喧。
江声忽起晚风急，
一片斜阳过眼前。
东村王老夜烧钱，
拈引山云海月魂。
贫极瑞巖轻助荐，
尽教无佛处称尊。
初冬时节又相催，
浩浩诸方炉鞴开。
独有径山文武火，
不知煨杀几人来。
今年小稔徧山村，
白叟黄童笑倚门。
老瓦为樽赛田祖，
石田多稼庆曾孙。
卖茶犹说有征讥，
蕨菜何为入市稀。
往往提篮采山者，
怕逢猛虎竟空归。
安得梅开向四时，
骚人日日可吟诗。
年来万事心都懒，
只有吟梅兴未衰。
玉妃初醉下瑶台，
紫雾深深拨不开。
却恐错穿桃杏径，
高烧银烛照归来。
野老柴门不惯开，
有僧飞锡自天台。
前身莫是寒山子，
携得清诗满袖来。
假合阴阳有此身，
使形全在气和神。
王家幻戏犹坚固，
线索休时尚木人。
坚卧牛庵饱岁寒，
恩书初许作黄冠。
孙僊彭老如相问，
筋力犹堪上醮坛。
千年埋没竟何为，
变化宜将万物齐。
安得风胡借方便，
铸成神剑斩鲸鲵。
栖鹊无阴庇湿衣，
行人仄伞避斜丝。
船兵归后轿兵去，
独立淮河暮雨时。
晓寒燕雀噤春阴，
珍重清簧度好音。
窗色熹微欹枕听，
梦成舟檥竹溪深。
生来长诵老夫诗，
那可无诗庆浴儿。
得巽曾吟吟是谶，
果然先偶次从奇。
劳歌一曲解行舟，
红叶青山水急流。
日暮酒醒人已远，
满天风雨下西楼。
绝景频因警句夸，
莫传俚耳便纷挐。
须知味道耽巖穴，
志意难将富贵加。
三三九九八十一，
一一观风随召出。
千古有谁同共知，
一毛师子众毛毕。
金鼎先干活水银，
水银干了大丹成。
分明有箇长生草，
点铁成金不悮人。
我避边尘淮海远，
悠然问鴈尔何来。
中原消息须闻取，
南岳峰头莫漫回。
日烘薄雾开柔陌，
风罥游丝着柳条。
语燕啼莺自撩乱，
惊人残梦是春朝。
昇平重见上元天，
箫鼓声中璧月圆。
惟有高门更多喜，
金盘分送洗儿钱。
刻雪裁冰物外人，
强随肥马走京尘。
未应无地栽桃李，
江北江南一样春。
仙居巖巘几千重，
秀入青冥气势崇。
他日却来寻胜境，
且将图录记诸峰。
疾风吹雨过前溪，
留得馀凉在竹扉。
为我拂床仍置席，
今朝梦稳故山归。
仙留白石显灵踪，
化出水精云洞中。
一片寒冰清可琢，
方员成器任良工。
寒梅蓄积香成蕾，
古柳安排绿入绦。
景物年年觉新好，
所怜幽独自萧骚。
山下游尘不污人，
耳边溪水去犹闻。
羨君身世浑无事，
坐看青山过白云。
口诵渊明归去词，
岷峨归去竟无欺。
高安难弟来相访，
细说对床风雨时。
暑雨沉沉夜正深，
凉欺客枕梦频醒。
虽然未是秋时候，
滴在梧桐亦厌听。
愁眼东西万里情，
山云斜度水风清。
客行岁晚忽春尽，
看到枯林绿叶成。
细吟冯翊使君诗，
忆作馀杭太守时。
君有一般输我事，
柘枝看校十年迟。
花飞便觉春容减，
一阵狂风满地红。
可惜馀芳留不得，
夜深人静月朦胧。
碧瓦楼头绣幙遮，
赤栏桥外绿溪斜。
无风杨柳漫天絮，
不雨棠梨满地花。
粗花染春日晒红，
细绵披夏雪辊风。
赤皇世界岭皆热，
敕旨征绵底癡绝。
不出漫漫草路遮，
出门犹更隔天涯。
回机踏着通霄路，
何处青山不是家。
扰扰州城一弹丸，
灯光疏冷月光寒。
杖行犹恐人相识，
紫褐圆绦着道冠。
帝座髙悬汉客星，
樵渔今亦想英声。
钓台直下三千尺，
谁谓先生只钓名。
菴主拳头举处亲，
赵州话鲁指西秦。
知音不在千杯酒，
一盏空茶也醉人。
占得沙边柳外春，
更专吟啸管阴晴。
延祥观后茅茨老，
月旦工夫子细评。
横肱盘石俯清泉，
山泽臞儒似列仙。
泛水登山聊肆志，
着书万卷果谁传。
亲伸端的向君言，
莫比流沙少室传。
昨夜雁回双岭后，
谢家人立月明前。
午夜寒香汎翠微，
横斜影里立孤危。
看他垂手为人处，
放下悬屋第一枝。
两咏君家两样梅，
清愁已瘦一分肌。
春风咫尺花无数，
更合安排几首诗。
妖胡作逆罪滔天，
翠辇仓皇幸蜀川。
千载业缘磨不尽，
却来邀福向金仙。
一人各有一安居，
方寸归藏尽有馀。
颜子一春常不出，
他人日日去其庐。
知无燕颔可封侯，
索米长安亦强留。
输与鲈肥菰叶滑，
吴中风味老孤舟。
十数年来国事乖，
大臣无计逐时挨。
三宫今日燕山去，
春草萋萋上玉阶。
暝紫朝青千万层，
使君衙退剩登临。
东华明日软红里，
欲看此山无处寻。
凉月纷纷弄䌽衣，
桑弧蓬矢拂庭闱。
不因妙语从君得，
何事茅簷星斗稀。
慢笑开元有倖臣，
直敎天子到蒙尘。
今来看画犹如此，
何况亲逢绝世人。
出城即便见青原，
正在长江出处天。
却到青原望城里，
楼台些子水云边。
上到茶坡又栗坡，
瘦筇倚倦碧嵯峩。
那知一片烟云澹，
望眼偏于此处多。
弃臣悠悠朱墨笔，
凋年忽忽道涂衣。
博崔赵李久寂寞，
乙马甲班谁是非。
觌露风猷第二机，
电光石火较迟迟。
丹霞去后无消息，
又见牢关把定时。
雄勇将军赴上流，
三千选士一时休。
营中妇女支官料，
犹道儿郎在鄂州。
春风秋月久交游，
少壮论心今白头。
二子倘无相弃绝，
从今但乞十中秋。
肺热仍当六月间，
文园多病正求安。
何人乞与黄金掌，
玉屑清秋露作团。
回峯叠嶂遶庭隅，
散点烟霞胜画图。
日暮华轩卷长箔，
太清云上对蓬壶。
人间桃李漫春风，
流水飞埃过眼空。
谁信黄梅深院静，
水栀如玉映群红。
秋日照歌淮上舫，
春花引醉福昌城。
何如阊阖门西北，
卧听秋风枕畔声。
雨过山城日又西，
西风一阵木犀开。
莫将心事凭秋雁，
恐带边愁入梦来。
一觥春色红鳞动，
数笔海山青玉开。
耳热浩歌无说处，
却将佳句写归来。
羽翼殊勳弃若遗，
皇天有运我无时。
庙前便接山门路，
不长青松长紫芝。
林木悲嘶带断霞，
淡烟楼阁梵王家。
明朝岁律从头起，
绕遍山茶一树花。
门鏁帘垂月影斜，
翠华咫尺隔天涯。
香铺罗幌不成梦，
背壁银缸落尽花。
生怕老来先告老，
却于闲处不禁闲。
不将黄卷遮双眼，
便捲朱帘看远山。
盆山高疉小蓬莱，
桧柏屏风凤尾开。
绿遶金阶春水阔，
新分一派御沟来。
菌阁平窥倚杵天，
绮塍鳞隰逗春泉。
谁将六国黄金印，
拟换东周二顷田。
窗前修竹霭如云，
巧语春禽只听闻。
睡起蒲团趺坐稳，
惟将茗椀对炉熏。
关东新破项王归，
赤帜悠扬日月旗。
从此汉家无敌国，
争教彭越受诛夷。
击柱狂歌惨别颜，
百年人事梦魂閒。
李将军自嘉声在，
不得封侯亦自闲。
数间破屋洛城傍，
门闭春风煮茗香。
月蚀一诗讥逆党，
添丁奇祸竟堪伤。
海边红日半离水，
天外暖风轻到花。
雨声鞭自禁门出，
一簇人从天上来。
秋林黄叶晚霜严，
熟蔕甘香味独兼。
火伞頳虬浪褒拂，
风标那似邑中黔。
绀殿倾颓几十秋，
佛应不语阿难愁。
诸方檀越宜兴念，
共出把茅来盖头。
东郊地软桥路平，
留得皇祐诗家名。
粟帛之赐岂数有，
花柳向人空复情。
出郭安阳漾碧波，
黄流汩汩泛漳河。
河滨饮水令人瘿，
岸石其如腹疾何。
鳌头移得山三岛，
月下传来灯万枝。
香陌马嘶红萼锦，
翠楼人倚绿杨眉。
甃玉编金次第平，
花纹隐起踏无声。
几重便上华堂里，
得见天人吹凤笙。
尽日摩挲藓石斑，
几人来此驻吟鞍。
谁知一线通天处，
照见人心凛凛寒。
孤芳不被雪霜欺，
占得南枝最崛奇。
气骨不凡风韵少，
吕医初见退之诗。
冥路杳杳人不知，
不用苦说使人悲。
喜得逢君传家信，
后会茫茫何处期。
木鱼原来无肚肠，
声声唤我出镬汤。
佛法原来无多子，
王婆头上戴丁香。
山下灯龛挂纸钱，
水杨墩上草芊绵。
高人不要金丸用，
买得三吴八十年。
风旆悠悠水薄船，
浪花翻复自摇天。
汨罗谁复追忠义，
争快儿郎一棹先。
节义之风古所褒，
清谈于晋视如毛。
百年王谢丘墟了，
惟卞将军墓最高。
珍重幽兰开一枝，
清香耿耿听犹疑。
定应欲较香高下，
故取羣芳竞发时。
老翁八十鬓如丝，
手缚黄芦作短篱。
劝客莫嗔无凳坐，
去年今日是流移。
慇懃春语数行书，
忽忆先贤泣满裾。
一饭怜贫犹欲报，
交章荐士合何如。
湖山风月锁葱葱，
涣号春回万国同。
因使吴人霑圣泽，
一齐翻入櫂歌中。
黄鷅鹠鸣处处闻，
花开时候度重门。
啄花莫啄枝头锦，
留与东皇复酒罇。
精藏烱目气藏神，
笑语温然与物春。
面骨如拳搀两耳，
此公寿相等铜人。
车马驱驰人在世，
东西南北鹤随云。
莫言贫病无留别，
百代簪缨将付君。
轻舍柴桑悔欲追，
虽无所激亦谋归。
子规大似相知浅，
犹虑渊明未见机。
青山业主是玄晖，
太白无钱典得伊。
总是诗仙休更讼，
两蓑分钓一鱼矶。
南风日日纵篙撑，
时喜北风将我行。
汤餠一杯银线乱，
蒌蒿数筯玉簪横。
燕子日长宜读书，
若为病思每欺馀。
形骸筋力今如此，
惭愧丁年不荷鉏。
鸡鸣欲晓惊行路，
回首思量却再来。
两两三三皆省觉，
一人独上妙高台。
易水涿山无苦寒，
燕南本是旧家山。
山头更觉尧云近，
玄鸟徘徊望汉关。
八行黥墨笑金晖，
今亦提兵上海涯。
一介问安虽老畧，
感恩犹胜李申之。
赣客纷纷露刃过，
断无徼吏敢讥诃。
身今自是牢盆长，
较尔能贤得几何。
语脉留连烛跋频，
也知同姓异他人。
笔花枉着蓝田纸，
谁直金銮夜演纶。
一水中分南北市，
插天蒙末有佳山。
太平官府元无事，
聊放衰翁一日閒。
岸容山意两溶溶，
便是东皇第一功。
春色平铺人不见，
却将醉眼认繁红。
一片白云飞入山，
须臾又出在人閒。
我归十年不复出，
说道云閒我更閒。
晴初小院窗半开，
阶下草色侵莓苔。
清风徐徐木阴寂，
禽鸟自鸣时自来。
入郢功成赐属镂，
削吴计用载厨车。
闭门种菜英雄事，
莫笑衰翁日荷锄。
水禽花底静藏头，
识我青苹欲暮愁。
三十六陂焉用许，
一航冲岸柳丝桑。
一春长是怨春迟，
过却春光总不知。
已负海棠桃李了，
再三莫更负酴醾。
梵王宫近夏王宫，
一水清含节俭风。
越俗不知王好恶，
泉名却在酒名中。
人间寒食几经年，
甲子谁能记后先。
且尽一杯蓝尾酒，
莫将身事恼生前。
仙苑春风几奏名，
三千年实结初成。
曾将一点枝头血，
换得灵云两眼睛。
旧说吾邦巖谷多，
历观无愈此嵯峩。
今朝唤渡仍冲雨，
慙愧溪神不我诃。
我亦篱前见野梅，
殊非绿萼未全开。
稀疎红颗多纤瘦，
啼彻幽禽扑下来。
不分麞头爱虎头，
世间能有几封侯。
何如静去修天爵，
此贵人人可得求。
拾得閒身傍佛庐，
吟边不解着工夫。
晚来好处无人领，
净社山中闻鹧鸪。
欲晓铜瓶下井栏，
铿锽金殿发清寒。
似闻人世南风热，
日上墙东问几竿。
几岁干戈阻路岐，
忆山心切与心违。
时难何处披衷抱，
日日日斜空醉归。
万顷波中独钓身，
短仓低屋旧丝纶。
自怜清夜歌明月，
谁共沧洲采白苹。
佛灭二千有馀载，
五逆儿孙浑不采。
一夜雷轰雨霶霈，
诸天亦为之尀耐。
眉毛罅里积山岳，
鼻孔中藏师子儿。
南北东西无限意，
此心能有几人知。
淮上秋光凝客恨，
城头暮色滞斜晖。
独醒未必能胜醉，
远望山来可当归。
张后宫中巧弄权，
上皇西内老谁怜。
杜陵独念君臣义，
长向云安拜杜鹃。
桑颖骚骚麦又萎，
雪花如椀雨如丝。
老天只解苦黔首，
快活贵人那得知。
振锡归来又许时，
苔痕犹污坐禅衣。
是非不定空怀古，
惭愧高人蚤见几。
野棠开后忽飞来，
又趁秋风海上回。
到国依栖应有梦，
巢空月落旧楼台。
西山岌岌倚层霄，
爽气恒多瘴气消。
谁道闽中无雨雪，
年年绝顶见璚瑶。
携书携酒秋竹根，
拂石读书横酒罇。
只有梅花如我醉，
一枝和雪亚前村。
草堂琴画已判烧，
犹讬邻僧护燕巢。
此去不缘名利去，
若逢逋客莫相嘲。
碧岫层层列杳冥，
涟漪环遶贲寒青。
韬藏未识古君子，
空仰嘉声过洞庭。
芭蕉急雨三更闹，
客子殊方五月寒。
近得会稽消息否，
稍传荆渚路歧宽。
慕道虔心仰翠微，
玄关寂寂少人知。
不求世宝兼名利，
始悟无心合道时。
淮淝两水不相通，
隔岸临流望向东。
千颗泪珠无寄处，
一时弹与渡前风。
燕子今年掯社来，
翠瓶犹有去年梅。
丁宁莫管杏花俗，
付与春风一道开。
双峰直上与天参，
僧共白云栖一庵。
今古诗人吟不尽，
好山无数在江南。
青山陇麦与人齐，
莓子花开谢豹啼。
牛背牧儿心最乐，
缓吹桐角过前溪。
蕃面将军着鼠裘，
酣歌冲雪在边州。
猎过黑山犹走马，
寒鵰射落不回头。
去岁鄱阳四望亭，
题分十二志同登。
眼中忽见天边月，
不谓天边是固陵。
宿妆残粉未明天，
总立昭阳花树边。
寒食内人长白打，
库中先散与金钱。
高怀宜与正声通，
妙绝孙枝三尺桐。
开匣为公鸣一弄，
薰风中有故人风。
春风吹我入仙家，
香胜烧兰红胜霞。
别有玉盘盛露冷，
天教晚发赛诸花。
君到长安见侍郎，
定咨老子鬓毛苍。
为言薜荔藤边事，
一局棋收又一觞。
使指及门传惠赐，
蕲春薤叶水纹寒。
相君鼎意多兼济，
欲使炎天老者安。
胜槩居常画里求，
鳜鱼清梦落沧洲。
今朝亲见桃花树，
重振家声是此秋。
閒飞芦苇疑成序，
独立菰蒲似不群。
愁思无邉烟水阔，
画家诗境合平分。
文字投盟不计官，
古人能尔在今难。
使君于此自为德，
我辈因留后代看。
公主当年欲占春，
故将台榭押城闉。
欲知前面花多少，
直到南山不属人。
节假君王不坐朝，
鬭残芳草日难销。
樗蒲长幸皆宫戏，
输与昭容玉步摇。
膝上横陈玉一枝，
此音唯独此心知。
夜深断送鹤先睡，
弹到空山月落时。
呱声未绝便称尊，
搅得三千海岳昏。
恶水一年浇一度，
知他雪屈是酬恩。
数声清磬出晴暮，
落木人家散烟雾。
风送年年江上潮，
白云生根吹不去。
陌上行人甲在身，
营中少妇泪痕新。
边城柳色连天碧，
何必家山始有春。
人间丝竹竞哇淫，
只有清流解洗心。
试论此山泉石看，
茂林修竹胜山阴。
春江稳去趣东归，
折尽亭前杨柳丝。
我欲吴江办投劾，
与君花下说襟期。
看花泪尽知春尽，
魂断看花秪恨春。
名位未霑身欲老，
诗书宁救眼前贫。
不依本分要参禅，
卖了山前祖父田。
赤手出门无活计，
好儿终不使爷钱。
长恐山林计未成，
可能俯仰羨公卿。
鹤闲不受云拘束，
梅冷惟堪雪主盟。
青旗斜出画桥西，
杨柳飞花水满堤。
一酌误人千日酒，
醉埋荒冢不思归。
凉殿吹笙露满天，
木犀花发月初圆。
君王少御珊瑚枕，
多就宫人玉臂眠。
花时乘传奈边心，
撩弄新诗逼少陵。
诗到湖边春未老，
不禁春思也微吟。
古树欹斜临古道，
枝不生花腹生草。
行人不见树少时，
树见行人几番老。
八九顽童一草庐，
土朱勤点七言书。
晚听学长吹樵笛，
国子先生殆不如。
三杯未醒复三杯，
醉眼朦胧劈不开。
急办藤牀并竹枕，
要随蝴蝶到蓬莱。
钟声才动鼓声催，
看取如今是甚时。
閙浩浩中静悄悄，
须臾小立是便宜。
新辞将印拂朝缨，
临水登山四体轻。
犹念天涯未归客，
瘴云深处守孤城。
龙焙尝茶第一人，
最怜溪岸两旗新。
肯分方胯醒衰思，
应恐慵眠过一春。
芳菲已去绝音尘，
临水踟蹰景又新。
应是溪源来最远，
落花流水洞中春。
七闽寸土直钱多，
况是泉山价倍高。
怪尔小民无别业，
如何荒亩长蓬蒿。
四绝之名岂浪传，
千巖万石五云间。
无才可述无穷景，
祇爱真山似假山。
携手河梁一别归，
衷情尽寄五言诗。
故人妻子存乎否，
因甚诗中无片辞。
茫端寒燠关生物，
一粲疎花可得禁。
香影天机行世浅，
风骚古思不言深。
潜藩伴读六年馀，
赐钺君王念老儒。
禄厚养成閒意思，
日长添得睡工夫。
四字丹书万仞崖，
神清之洞锁楼台。
烟霞极目无人到，
鸾鹤今应待我来。
岷山斗险介巴江，
天地精神此晦藏。
已发峨眉清一段，
公家父子又相望。
六月炎蒸百虑烦，
举目一见心暂閒。
市人悠悠那得识，
此意高山流水间。
不分清霜入小园，
故将诗律变寒暄。
使君欲见蓝关咏，
更倩韩郎为染根。
隔林八十厖眉叟，
理竹疏泉过一生。
见说石林身健日，
把书只在石中行。
往岁潇湘一相见，
诗成野逸笔狂颠。
近闻归住长安寺，
松老书窗又岁年。
朔风吹雪透刀瘢，
饮马长城窟更寒。
半夜火来知有敌，
一时齐保贺兰山。
通塞升沈亦偶然，
山林高卧更称贤。
似闻小筑西湖上，
择胜浑输一着先。
突屼嵯峨万仞横，
四边无路不通行。
自古两轮光不到，
夜深王老人西岑。
丹青以意不以色，
人不论形当论心。
我有平生方寸地，
烦君更向笔端寻。
绿竹丛边系客船，
钓台千古薄云天。
区区寇邓功如许，
何以高风独凛然。
娇红深倚翠云团，
髣髴三生吴䌽鸾。
诗眼顿惊春富贵，
雨侵衫袖不知寒。
江天淡淡江水平，
江岸有花红作穗。
今日特向都城开，
昼时只合衔鱼翠。
当栏新植尽珍丛，
异格同妍出化工。
何物众人惊绝艳，
一枝花坼瑞云红。
待得春归人亦归，
风花撩乱扑征衣。
清香十里荼蘼路，
零落珠幢对晚晖。
宝云诛草广禅林，
凿石穷源意亦深。
长叹甘泉不当路，
汪汪空有济人心。
一上危楼七泽分，
胜游平日此怡神。
荆台芜没千年地，
楚望云披四面春。
卧听风声坐见山，
此生长寄有无间。
等閒撇起能知病，
莫厌萧萧雪满颜。
浮云离披久不合，
太阳独行干万物。
谁令昨夜雨霶沱，
北风萧萧寒到骨。
法身充塞太虚空，
出没何曾有定踪。
独许波旬知此意，
半偷欢喜半搥胸。
蜀国佳人号细腰，
东台御史惜妖娆。
从今唤作杨台柳，
舞尽春风万万条。
宛转眉山效蜀峨，
花前执板为清歌。
歌声暗与春风合，
催折芳心不厌多。
长风吹出万山云，
酿作甘霖四野均。
畦背蓑衣牛背笛，
津津喜色洽吾民。
远草将人双眼行，
飞花误蝶乞流鶑。
更饶一夜东风劣，
且博三朝五日晴。
俸禄无馀退即耕，
市人指笑太清生。
从今惜取青鞋底，
祗向云边水际行。
入寺层层百级梯，
野堂更与白云齐。
平观碧落星辰近，
俯见红尘世界低。
物情岂愿岁时遒，
一气潜移不自由。
日出鹁鸪还唤雨，
夏初蟋蟀已吟秋。
外道麤心惯崄夷，
老胡鞭影露针锥。
行人拾得东门兔，
谁管韩獹精力疲。
太息滕侯绩未成，
尚须堤土作湖扃。
万艘丹槛屯江浦，
千尺长虹锁洞庭。
已作闭门稀识面，
千金争购暮年书。
空馀脩水连天碧，
白鸟时来炯自如。
稠花乱蕊裹江滨，
小雨疎疎向晚晴。
逋客未能忘野兴，
春来无处不闲行。
云梦泽南春欲还，
柯山鹎鵊晓关关。
幽人梦觉殷勤听，
落月江风尚薄寒。
黄蘂檀心衬绿衣，
细成棋架四方齐。
只缘鼻孔撩天去，
特遣清香起自低。
君向长沙驿舍来，
惊心此路想迟回。
汉庭贾傅曾还否，
风撼空山叶欲堆。
呼童捲帘收架书，
簷溜忽断云萧疎。
山光水影净如拭，
一川秋意生芙蕖。
我初不作婆娑梦，
子亦能知波险无。
风卷潮来壮魂在，
行人酾酒湿庭梧。
笔力潜窥大小苏，
诗传诸老定嚱吁。
从今订价连城重，
政使羣儿有善诬。
谁共谿边沆瀣杯，
惊鱼不睡棹歌来。
风生苹末无多子，
更待冰轮作伴回。
宫府相图势不收，
国家何有各身谋。
纵无管蔡当时例，
业已弯弓肯罢休。
黄帽贪程夜泊迟，
市楼灯火歇多时。
满怀风月无分付，
却借渔翁短笛吹。
千里万里西复东，
山川长在泪痕中。
何当共剪西窗烛，
一曲琵琶酒一锺。
雨点轻沤风复惊，
偶来何事去何情。
浮生未到无生地，
暂到人间又一生。
畴昔相从三十年，
如今休去不逃禅。
知君参见法轮老，
始悟苍苍便是天。
一枝的的照人寒，
绝胜溪桥立马看。
祇恐东风解相怨，
漏他消息入毫端。
曾经绰立侍丹墀，
绽蘂宫花拂面枝。
雉尾扇开朝日出，
柘黄衫对碧霄垂。
初月纤纤映碧池，
池波不动独看时。
凝情尽日君知否，
真似红儿罢舞眉。
擡头霹雳不容追，
缺齿胡僧陷铁围。
六合空空风悄悄，
杜鹃啼月不如归。
铜瓶只插碧桃花，
日对幽人静不譁。
为尔细观冰雪艳，
就中便觉牡丹夸。
短艇冲寒泛浅沙，
满溪明月浸芦花。
忽惊远岸灯光发，
篱落萧疏一两家。
珠箔风轻月似钩，
还看锦绣结高楼。
堪伤乞巧年年事，
未识君王已白头。
凤梭停织鹊无音，
梦忆仙郎夜夜心。
难得相逢容易别，
银河争似妾愁深。
水面浮沈聊自适，
人心得丧便相疑。
徘徊听我樽前唱，
莫道机忘了不知。
宝阁排云称望仙，
五云高豔拥朝天。
清溪犹有当时月，
应照琼花绽绮筵。
新秋女伴各相逢，
罨画船飞别浦中。
旋折荷花伴歌舞，
夕阳斜照满衣红。
沙平路软足力健，
麦细桑柔春意深。
绿水一湾浮野鶒，
青山两岸唤幽禽。
轻烟漠漠雾绵绵，
野色笼青傍屋前。
尽说漳南风水好，
众山围绕一山圆。
霸越功成识虑深，
扁舟因起五湖心。
若贪富贵如文种，
句践那能肯铸金。
皛皛飞云挟暑骄，
江郊幸可远烦嚣。
道人方寸虚生白，
燕几风清扇罢摇。
绀碧遥空秋意生，
深簷当午暑风清。
老翁睡起支颐坐，
初听新蝉第一声。
要得他家活计强，
竿头须解倒拈枪。
这边打鼓那边拍，
引得瞿昙笑一场。
霾风霪雨湿征裾，
隔雨楼台半有无。
南去定逢韩阁老，
归愚当见问夷涂。
古木阴中系短篷，
杖藜扶我过桥东。
沾衣欲湿杏花雨，
吹面不寒杨柳风。
石似江沧落日明，
鸬鹚乌鹊满沙汀。
小儿骨相能文字，
乞与班班作砚屏。
晚波东去海茫茫，
谁识蓬山不死乡。
弄玉已归萧史去，
碧楼红树倚斜阳。
夹峤当年错用心，
贪他香饵被他擒。
点头三下无言说，
水阔山遥恨转深。
沙上翩翩两白鸥，
西风想见芰荷秋。
晚来十幅冰纨净，
断取潇湘一片愁。
白玉堂前一树梅，
为谁零落为谁开。
唯有春风最相惜，
一年一度一归来。
春云如鹤惹银台，
银牓宫门隔水开。
女史尚书供甲令，
玉妃明日祀高禖。
青鞋布袜踏琼瑶，
十里晴林未觉遥。
忽复空枝堕残雪，
恍疑鸣璬落丛霄。
酴釄雨后飘春雪，
芍药风前散晚霞。
一路繁香伴行客，
只应多谢刺玫花。
轻风拂拂撼孤柽，
庭户萧然一室清。
隔叶蝉鸣微欲断，
又闻馀韵续残声。
名花百种结春芳，
天与秾华更与香。
每忆月陂隄下路，
便开图画觅姚黄。
东陂风雨卧黄云，
塍水翻沟隔垅分。
舂玉取新知不晚，
腰鎌今日已纷纷。
宁武堂中白日长，
公庭讼息炷炉香。
禅床不作蛾眉梦，
一枕清风到寿乡。
雌去雄飞万里天，
云罗满眼泪潸然。
不须长结风波愿，
锁向金笼始两全。
冷色初澄一带烟，
幽声遥泻十丝弦。
长来枕上牵情思，
不使愁人半夜眠。
三年踪迹走泥涂，
走徧泥涂一事无。
今日又行当日路，
旁人为我一邪歈。
梨花院宇十分春，
一片飞花减一分。
不似山翁头上发，
年年添雪上黟云。
万箇霜筠保岁寒，
风枝轻戛玉琅玕。
何人重作翩翩赋，
写出高标与谛看。
每率羣胡共打围，
防奸惟许属鞬随。
一朝醉卧隋堤曲，
众箭攒胸死不知。
生死悠悠付老天，
启期三乐亦超然。
此身不得为男子，
空活人间九十年。
一栖巖壑一冲霄，
冠履联翩建武朝。
招得故人来话旧，
也呼文叔作唐尧。
夹岸朱栏柳映楼，
绿波平幔带花流。
歌声不出长条密，
忽地风回见䌽舟。
饭稻羹菰晓复昏，
碧滩声里长诸孙。
应嗟独上涔阳客，
排比椒浆奠楚魂。
霜透青稜暖弗回，
冰侵鹤骨瘦于梅。
牀头幸有溪藤制，
唤起家僮亟展开。
病餐毒药访良医，
医使元餐药治之。
病去药回滋味别，
舌头具眼者方知。
潮来溅雪欲浮天，
潮去奔雷又寂然。
海上两山元不动，
更添此意画中传。
故国亡来身已非，
千年犹诉不如归。
参天古木魂迷路，
谁与黎侯赋式微。
区域瓯闽此岭存，
朝来飞雨暮行云。
方今天下车同轨，
一水如何强别分。
子分黑白似精兵，
相对沉吟手自停。
一着要须寻活路，
旧曾险处莫重经。
九华山色真堪爱，
留得高僧尔许年。
听我吟诗供我酒，
不曾穿得判斋钱。
耳声眼色总非真，
物我同为一窖尘。
蝴蝶不知身是梦，
花间栩栩过青春。
门前画戟寻常设，
堂上犀簪取次看。
最是恼人情乱处，
凤凰楼上月华寒。
昔年游历访霓旌，
多谢仙师数里迎。
今日重来知有意，
此身应不为公卿。
茶迎过客无新旧，
秤定须弥有重轻。
活弄手头虽得妙，
何如闻爆桶箍声。
汴水通淮利最多，
生人为害亦相和。
东南四十三州地，
取尽脂膏是此河。
别浦潮生花梦寒，
片红飞下粉痕干。
预知妾面如花面，
泣向西风不忍看。
□□□□□□□，
□□□□□□□。
□□一声争理鬓，
官家来奉万年巵。
半记不记梦觉后，
似愁无愁情倦时。
拥衾侧卧未忺起，
帘外落花撩乱飞。
灯影昏昏枕半欹，
此清原自少人知。
水声到夜浑如雨，
睡思过于听雨时。
疏篁葱蒨云添润，
乱石玲珑藓借斑。
小有洞从仇穴入，
妙峰顶对德云间。
汉江江水水连天，
被谪宜阳路几千。
为问野人山鸟语，
问予归櫂是何年。
移根得地对幽轩，
香叶苍然已可怜。
他日定为梁栋具，
耽耽大厦倚晴天。
盲聋瘖痖迥天真，
眼似眉毛道始邻。
昨夜东君潜布令，
黄莺啼处绿杨春。
九天天路入云长，
燕使何由到上方。
玉女暗来花下立，
手挼裙带问昭王。
笋舆放下倦腾腾，
睡倚胡床撼不应。
榉柳细花吹面落，
误挥团扇扑飞蝇。
依篱叠堑作人家，
西日还将苇箔遮。
窗户莫嫌秋色淡，
紫苏红苋老生花。
青山薄薄漏春风，
日暮鸣鞭柳影中。
回望玉楼人不见，
酒旗深处勒花骢。
围场望幸绝长杨，
汴水尘高御柳黄。
万姓争传天子圣，
新来有旨罢鹰坊。
月转庭花玉一阑，
宝钗不卸待郎看。
丁香拟结相思梦，
无柰东风作社寒。
一见心原断百忧，
益知身世两悠悠。
江亭独倚阑干处，
人亦无言水自流。
青山山下少年郎，
失意当时别故乡。
惆怅不堪回首望，
隔谿遥见旧书堂。
梨花飞雪满春山，
错认寒梅露玉颜。
几日登山寻乐境，
香风满袖放船还。
食罢茶瓯未要深，
清风一榻抵千金。
腹摇鼻息庭花落，
还尽平生未足心。
一自胡尘入汉关，
十年伊洛路漫漫。
青墩溪畔龙锺客，
独立东风看牡丹。
丹霞到了被人谩，
选佛何曾异选官。
争似白云无事客，
茅檐冬日卧蒲团。
去年今日此门中，
人面桃花相映红。
人面不知何处在，
桃花依旧笑春风。
鹤骨龙筋金玉相，
诗人十袭几年藏。
已惊好手夺天巧，
更遣馀芬恼楚狂。
一家满载扁舟里，
两桨春风去似飞。
渐识路人乡树出，
世间乐事莫如归。
薄劣东风性叵常，
欺人老去顿炎凉。
夜来解尽池塘冻，
不到诗髯点检霜。
禹穴如今即舜梧，
攀髯谁识小臣孤。
云头阁雪不忍下，
知道孤臣泪已无。
前冈后陇尽纡馀，
岚影烟光半有无。
山脚断边开古刹，
五台分布似连珠。
驮经白马几万里，
不似黄龙行路难。
出得尘中一经卷，
大千沙界掌中看。
宰松千尺四时青，
松下丰碑马鬣平。
满地松花人不扫，
东风吹老杜鹃声。
双金狮子四金龙，
喷出香云绕殿中。
太上垂衣今上拜，
百王曾有箇家风。
国事皆须救未然，
汉家高阁漫凌烟。
功臣尽遣词人赞，
不省沧洲画鲁连。
蛮江水碧瘴花红，
白舫黄旗无便风。
涪万四时常避水，
棚居高出乱云中。
相公经文复经武，
常侍好今兼好古。
昔人曾闻阿武婆，
今日亲见阿婆舞。
溪北溪南飞白鸥，
夕阳明处见渔舟。
凭谁为剪机中素，
画取天涯一片秋。
上世有鞭能走石，
今人无铎可驱山。
一回凭膝一移足，
老尽行人未老颜。
粲粲来禽已着花，
芳根谁徙向天涯。
好寻青李相遮映，
风味应同逸少家。
半路梅花作峭寒，
怀人无地着愁酸。
幽居独得春风力，
补缀林塘渐可观。
今朝放缆好天色，
过午忽作打头风。
却望江州才十里，
我船且系芦花中。
海天腊尽冻初融，
平旦梅花破冷红。
借问清都旧花月，
共惊云色带微风。
鸣爆竹，送残年，
东村王老夜烧钱。
南山短拙无施设，
借婆裙子拜婆年。
千闻巧演眉犹蹙，
一见轻拈笑不休。
笑里藏锋谁辨的，
刹竿倒却有来由。
曾见老人潭上坐，
忽然不见石泓深。
至今月白风清夜，
潭底时闻似笛吟。
日日湖边上小车，
要寻红紫醉年华。
东风合与春料理，
忍把轻寒瘦杏花。
爷儿解释死生冤，
觅语欲登灵鹫山。
借与门前溪上路，
草鞋钱是你侬还。
罗韤凌波生网尘，
那能得计访情亲。
千杯绿酒何辞醉，
一面红妆恼杀人。
秋来霜露满东园，
芦菔生儿芥有孙。
我与何曾同一饱，
不知何苦食鸡豚。
自惭儿女总江湖，
鸿鴈不来音讯疎。
且喜北堂珠玉眷，
团圞环诵道家书。
酒旗犹写天台红，
小白花繁绿刺丛。
蜂蝶不来春意静，
日斜桐角奏东风。
阳坡风暖雪初融，
度谷遥看积翠重。
磊砢拂天吾所爱，
他生来此听楼钟。
吾家本住在天齐，
零落白云鏁石梯。
来往八千消半日，
依前归路不曾迷。
镂羽彫毛迥出羣，
温黁飘出麝脐熏。
夜来曾吐红茵畔，
犹似溪边睡不闻。
滔滔生死海无涯，
绿鬓朱颜未足夸。
五蕴山头云散后，
不知明月落谁家。
老禅心地已如灰，
愁眼能令一笑开。
落日无情且归去，
梅花若在却须来。
霜满虚庭月满楼，
罗帷珠箔闭清秋。
鑪香烟断添银烛，
谁道更深睡去休。
小槛徘徊日自斜，
只愁春尽委泥沙。
丹青欲写倾城色，
世上今无杨子华。
水浮秋烟沙晓雪，
皎洁无风灯影彻。
海客云帆未挂时，
相与缘江拾明月。
侯朱决计全危赵，
毛薛谋归保大梁。
得士信知明效速，
去留果系国存亡。
寓馆欣传漱玉名，
泉流古窦响琮琤。
幽窗偃息惊回梦，
误听虚簷雨滴声。
忆昔抠衣造竹斋，
竹声琴韵两相谐。
重来琴锁红尘满，
寒雨萧萧滴藓苔。
银钩满纸堕荆扉，
乐事如今与愿违。
抚己可怜多病过，
忆公深愧食言肥。
村落谁家丑女儿，
爱将苕菷画蛾眉。
逢人掩鼻嫌腥秽，
鸦臭当风自不知。
弊居回看如蛙穴，
华宇来栖若燕身。
敢望笙歌行乐事，
只忧无米过来春。
云冻风弥鸟绝踪，
洞山只道没西东。
等闲目击谁相委，
赖遇丹霞作炭红。
正殿云开露冕旒，
下方珠翠压鼇头。
天鸡唱罢南山晓，
春色光辉十二楼。
卢仝陆羽事煎烹，
谩自夸张立户庭。
别向人间传一法，
吾诗便把当茶经。
朱簷日转轩窗冷，
碧嶂云低草树香。
山影倒沈波底月，
夜阑相对写寒光。
新池碧甃玉囘环，
一水来从天柱山。
试作流觞拟修禊，
兰亭风景坐追还。
沛公家业本无能，
休责渠曹不治生。
看取帝王他日事，
方知俗眼未分明。
莫问兰溪双只牌，
青羊已见玉崔嵬。
去年辞了横山塔，
不谓今年却再来。
宫树阴阴翠盖成，
熏风尽日语流莺。
秪应欲助归田兴，
故作林间旧友声。
一寸功名心已灰，
翩然解组赋归来。
中兴天子登耆旧，
二十馀年挽不回。
着漠寒芦不见花，
暗藏鸥鹭啄晴沙。
暖风吹起浑无定，
半落僧窗半落槎。
缠缚千遭趁酒巡，
环观巧手竞称神。
莫言名利如缰锁，
猛烈抽身亦在人。
风从独树忽然来，
雨去前山远却回。
留许枝间慰愁眼，
儿童抵死打黄梅。
童子出家无第行，
随师乞食遣称名。
长沙岂敢论年几，
绛老惟知甲子生。
谁识辽东丁令威，
眼看世事熟兴衰。
百年判我天休问，
一笑相逢酒共持。
千山木落涧风豪，
十里瑶林月邑高。
醉尉不来村墅冷，
三更绕树读离骚。
寂寂秋烟锁碧湾，
往年此地有禅关。
水神移入龙宫去，
一夜风雷吼万山。
苇岸风高宿鴈惊，
维舟特地起乡情。
渔儿隔水吹横笛，
半夜空江月正明。
忠州刺史今才子，
行到巫山必有诗。
为报高唐神女道，
速排云雨候清词。
知天焉用尤臧氏，
有命何须主瘠环。
若向此中能照破，
许君已透利名关。
霜风括地扫枯荄，
谁觉东君令已回。
唯有岭梅曾漏洩，
一枝先向雪中开。
荐士今谁有古风，
不论疎戚与穷通。
怜渠报国河南尹，
愧我无私第五公。
处士孤怀少往还，
平时一刺字多漫。
能容着帽挥谈拂，
可见高人礼数宽。
衣锦还乡人尽见，
长时富贵许谁知。
无言童子呵呵笑，
赢得风光满面归。
稼欲登场只等晴，
入仓方始是收成。
雨须小住为佳耳，
已约邻翁话太平。
池上茅檐复水低，
早来秋雨尚虹霓。
败荷折苇飞鸿下，
正忆渔舟泊故溪。
梦中绿遍谢家池，
梦觉山村雪拥篱。
尽道春寒花未在，
晓来开到野棠梨。
早是春愁触目生，
那堪春夕酒初醒。
贯珠声罢人归去，
半落桃花月在庭。
台殿云深秋色微，
君王初赐六宫衣。
楼船泛罢归犹早，
行遣才人鬬射飞。
刳木为舟数丈馀，
卧看风月映芙蕖。
清香一阵浑无暑，
时有惊榔跃出鱼。
纷纷于我未忘情，
疏懒多应舍怨憎。
便好世间师柳惠，
不须巖下问孙登。
常闻嬴女玉箫台，
奏曲情深彩凤来。
欲登此地销归恨，
却羨双飞去不回。
迺翁几年在黄阁，
郎君四十犹白丁。
一家荣瘁不足道，
谁持此意闻天庭。
池似平铺绿锦横，
荷花为纬藻为经。
无端织出诗人像，
独立飞桥摘斗星。
催晓钟残景气清，
杜鹃声里梦魂惊。
山林广袤不知乐，
犹作不如归去声。
蝶散鶑啼尚数枝，
日斜风定更离披。
看多记得伤心事，
金谷楼前委地时。
久陪三馆瀛洲客，
屡拜苍龙宰府茶。
更觅惠山烹雪乳，
馀甘归与故人夸。
清晓轻云锁玉楼，
楼前宫柳弄春柔。
昇平宫宇浮佳气，
占得风光待宴游。
衡阳深赖帝怜之，
论者虽多不远移。
一日一书谁管得，
人生倾倒在相知。
一生已分阻长饥，
轻薄羞随造化儿。
远寄微言作君寿，
无盐何敢突西施。
倚空绝壁势雄豪，
招引山风接海涛。
不假他人立名字，
严台何似此台高。
透出重关一瘦筇，
湖湘江浙绝行踪。
自从得箇安心法，
禅道先儒只此宗。
不是春愁减素肌，
从来鹤骨可能肥。
便将梦里一般看，
恐是幽人作蝶飞。
新妇骑驴阿家牵，
步步相随不着鞭。
归到画堂人不识，
从今嬾更出门前。
不将高盖竟烟尘，
自向蓬茅认此身。
唐祖本来成大业，
岂非姚宋是平人。
负弩前呼地起尘，
炎风烈日正随人。
暂投茅舍支拳坐，
却是从前倦客身。
潢河绕出郡城楼，
楼枕潢南城上头。
天阔星连翼轸分，
地长川带汉江流。
不隠山林隠市廛，
半生活计此书田。
可怜世上无扬子，
谁识雄心在太玄。
花开岁岁复年年，
病眼看花隔晚烟。
春去明明红紫落，
清风明月是春前。
午鸡声不到禅林，
柏子烟中静拥衾。
忽忆西巖道人语，
杖藜乘兴得幽寻。
罚钱出院扬家丑，
兴化聱头遇克宾。
父子不传真秘诀，
棒头敲出玉麒麟。
选进良家备六宫，
仙姿时得本从容。
由来真色生人世，
不在巫山十二峰。
扰扰奔蹄与疾轮，
九街寻胜作狂人。
东风漫送朝来雨，
可奈长安自古尘。
阴风一夜搅青冥，
风定霏霏霰雪零。
遥想玉真清境上，
白虚光里诵黄庭。
莲花峰下得佳名，
云褐相兼上鹤翎。
须是古坛秋霁后，
静焚香炷礼寒星。
阴阴径底忽抽叶，
莫莫篱边豆结花。
唳鹤清愁牵犬恨，
料应不到菜园家。
青山渺渺水迢迢，
王气千年久未消。
独客重来覩风景，
江头犹有女吹箫。
尘踪了鸟病催残，
梦谒真人九转丹。
已熟浮生枯骨观，
更悲凡质遇天难。
端为怀黄取醢烹，
岂缘多足恣旁横。
焚脐未用集鼠辈，
椎髓方嫌太瘦生。
黄皮裹骨一常僧，
坏衲蒙头百虑澄。
年老嬾能频对客，
攀萝又上一崚嶒。
湘山诗眼两争高，
醉墨淋浪湿斗杓。
说似元龙彻栏楯，
恐妨纵武上曾霄。
尚方绶带迎嘉节，
中禁彤闱纳美祥。
畴德珍符方瑞圣，
后天宸寿永无疆。
宋玉秋来续楚词，
阴铿官漫足闲诗。
亲情书札相安慰，
多道萧何作判司。
我昔孩提从我兄，
我今衰白尔初成。
分明寄取原头路，
百世长须此路行。
世路机心走兔迒，
雪窗一缕不遮藏。
籋云梯月真游戯，
茅舍何曾外玉堂。
旧日三贤又集贤，
看人歌舞过湖船。
一时去取非公论，
到底终难昧老天。
渔市花村夹酒楼，
山光沈碧水光浮。
松陵雨过船中望，
一道青虹两岸头。
复榻一床单纸被，
挂身三事旧麻衣。
吾庐只在深云里，
笑折梅花月下归。
闻道赐环消息近，
旋看一叶泝江来。
黄腴风味殷勤去，
遥望沅湘属贺杯。
从来打鼓弄琵琶，
须是相逢两会家。
佩玉鸣鸾歌舞罢，
门前依旧夕阳斜。
红玉蘂攒青玉枝，
羣芳净尽独开时。
只应天女回轩晚，
散得天花满竹篱。
天风稳送步虚声，
杂和漫山桧柏鸣。
远望山腰多白石，
细看知是野人行。
一亭新立雪矶头，
漫向空中抛直钩。
几度无风浮子动，
老僧终是懒擡眸。
马蹄千里踏春风，
为爱河阳制锦工。
首重儒宗新像设，
不妨特地拜文公。
常追往日悔前事，
复向如今念后来。
幸尔平生无所好，
喜于末句绝纤埃。
老子当年起垅间，
岂知零落向华颠。
秋风唤起神洲梦，
犹忆平生戴与田。
沅溪夏晚足凉风，
春酒相携就竹丛。
莫道絃歌愁远谪，
青山明月不曾空。
船尾初回转野湾，
波平天浄惜投竿。
飞飞小蝶秋花晚，
啧啧沙禽野水閒。
仲氏孤忠彻九天，
青原淡月惨遗篇。
摩挲朱子呜呼字，
寂寂庭前重怆然。
林间古刹号栖真，
高躅难寻晋宋人。
我正迷途倦奔走，
何繇来向此栖身。
十日梅天晓未晴，
千巖俱作偃溪声。
直饶透出威音外，
犹较曹山半月程。
吾祖曾为沙苑牧，
有孙穷相合骑馿。
朝来忽起驰驱兴，
为见龙眠十马图。
结绮临春无处寻，
人皆归罪主荒淫。
谁知文体伤轻艳，
狎客迎逢罪更深。
鶑谷声喧雨乍晴，
邦人引领望屏星。
阳和一气元无际，
小为寻花到野亭。
经旬风雨陡新晴，
一夜蟾光直到明。
清晓衣冠原庙去，
分明眷佑似平生。
铜砂锣里油清浄，
照见尘中旧主人。
寄语禅人猛参取，
莫教孤负此生身。
琴酒曾将风月须，
谢公名迹满江湖。
不知贵拥旌旗后，
犹暇怜诗爱酒无。
过雨池塘凉气早，
落花门户乱红多。
松亭石上题名处，
谁剥莓苔看在么。
年来世路愈间关，
且喜儿童放我閒。
百岁光阴无一半，
莱衣能得几时斑。
岁熟行田禾稻香，
断陂截港转平岗。
荒鸡远近声鸣午，
疎雨微云山短长。
我本何为也自休，
靠他宁不畧回头。
徒夸扇枕黄香好，
肯道悲秋宋玉愁。
平生敬慕范文正，
遗像向来祠楚东。
梦里何人赠文集，
见公端似见周公。
扬子江头欵乃歌，
一天星斗络斜河。
怕无才思堪风月，
拾入奚囊未必多。
燕子楼中燕子飞，
芹泥一点悮沾衣。
主人频起嗔嫌意，
垂下珠帘不放归。
硎谷冬瓜幸未生，
尚堪松下抱遗经。
春秋断烂无人读，
一点寒灯老眼青。
五岭经行敢惮劳，
从前此邑产贤豪。
几年始见新香火，
占得青天白日高。
天下纷纷未一家，
贩缯屠狗尚雄夸。
东陵岂是无能者，
独傍青门手种瓜。
湿云将雨过溪东，
石涩滩鸣水势雄。
忽作晚晴秋更好，
月来林外透玲珑。
马上谁家白面郎，
临阶下马坐人牀。
不通姓字麄豪甚，
指点银瓶索酒尝。
可笑禅流错用心，
或思或罢两追寻。
穷年费煞精神后，
陷入泥途转转深。
玄机粗透古人胸，
每说匡来晚未工。
珍重芭蕉前夜雨，
为传消息到墙东。
浮杯石上坐多时，
手弄沧浪客思迟。
片片落花收拾看，
洞中疑有旧题诗。
月浸虚庭夜未央，
一枝静对白云乡。
三生自结玄都约，
来伴疎梅到玉堂。
北轩名字经平子，
爱此吾能为赋诗。
山雨江风一披拂，
箨龙还自有吟时。
梅花树树搅离心，
寒重驼裘雪片深。
诗思飞来馿子上，
小山丛桂待君吟。
师名自越彻秦中，
秦越难寻师所从。
墨迹两般诗一首，
香炉峰下似相逢。
珊瑚枕上玉箫横，
一曲霓裳万里行。
漫道九重宫殿远，
几曾掩得外边声。
小园数树杂花开，
零落无声复绿苔。
休恨五更风雨急，
明年春色自归来。
夫君千里妾重闱，
哭尽秋天无雁飞。
夫不归来身化石，
朝朝风雨望夫归。
家山归梦恍悠然，
小阁逢迎尚世缘。
惊觉邻鸡号月曙，
不堪欹枕小窗前。
冰柱雪车谁复作，
矾头凌面未能摹。
北窗挥汗浑无奈，
漫借君家却暑图。
山有香炉水有瓶，
斋无尘榻阁无铃。
胡床尘拂枯藜杖，
门对江山日夜扃。
诈腐为阉几十春，
朝欢暮狎宠无伦。
休分长信幷文信，
假父如今又象真。
换土移根花性安，
犹嫌入伏午阴烦。
清泉翠幄非难办，
绝色浓香别眼看。
小菴小舍小丛林，
土地何须八九人。
若解轮番来打供，
免教碎作一堆尘。
北海来归几过年，
朱颜依旧照貂冠。
不将一节更夷险，
谁觧如公耐岁寒。
乱木林中微有路，
两山峡里欲无天。
前头似向夔州去，
应有西川未了缘。
古往天高事渺茫，
争知灵媛不凄凉。
月娥如有相思泪，
秖待方诸寄两行。
缘何扁鹊号良医，
传法元来饮上池。
化作月湖湖内水，
愿捐一滴救疮痍。
望见毗耶彼上人，
十中有九丧精魂。
只消一箇浑崙石，
打破群贤不二门。
有兴提鱼就公煮，
此言虽在已三年。
皖灊终负幽人约，
空对湖山坐惘然。
天淡潇湘南北家，
花随流水水流花。
一竿明月何人会，
又逐虚船过白沙。
世间荣辱最愁人，
荏苒年光老逼身。
莫笑区区有仙佛，
识心见性养精神。
古巖月色锁重云，
枯木迎芳晓带春。
昨夜星河转南斗，
金鸟随凤过天轮。
愁听南楼角又吹，
晓鸡啼后更分离。
如何销得凄凉思，
更劝灯前酒一巵。
黄河西岸是吾蜀，
欲须供给家无粟。
愿驱众蔗戴君王，
混一车书弃金玉。
正尔炎官火伞张，
幅巾来此坐僧房。
箇中岂是全无暑，
毕竟心清身自凉。
大药何年窃得灵，
广寒去伴月长生。
至今弱羽沾馀沥，
犹作当时杵臼声。
空山杳杳鸾凤飞，
神仙门户开翠微。
主人白发云满衣，
松间留我谈玄机。
浮世功劳食与眠，
季鹰真得水中仙。
不须更说知机早，
直为鲈鱼也自贤。
了无风雨夕阳低，
多少诗翁问白衣。
把酒西风暗相约，
年年篱下菊时归。
都人扰扰塞唐庄，
西送灵车过苑墙。
金鼎药成龙已去，
人间惟有鼠拖肠。
仙桃移在玉栏初，
红抹胭脂嫩点酥。
闻道飘零落人世，
清香得似旧时无。
寄语前身杜拾遗，
梦回深省不须疑。
钟声荐处浑闲事，
荐起钟声未起时。
蝉噪凉生玉漏秋，
梦回空忆到龙楼。
妾身恨不如黄叶，
得趁流泉出御沟。
鼻孔亲遭扭捏来，
乞儿得食向人夸。
雄峰独坐称奇特，
断绠何曾是活蛇。
负霜停雪旧根枝，
龙笙凤管君莫截。
春风一番琴上来，
摇碎金尊碧天月。
雨洗秋城碧玉天，
暮云吹尽月娟娟。
寂寥谁是清宵伴，
只有姮娥最可怜。
父子团栾到死时，
渔家可乐更何疑。
高文大策人皆有，
且听烟波十绝诗。
散而成章合为龙，
回风混合游鸿蒙。
舟人上下神女供，
俗粧铅粉臙脂红。
云公兰若深山里，
月明松殿微风起。
试问空门清净心，
莲花不着秋潭水。
不才只合老林丘，
也玷班行也典州。
惭愧一家都饱暖，
君恩海样若为酬。
小池栽得数枝莲，
也占新凉七月天。
说道南湾纳空阔，
尽将野意换韶妍。
鲁祖三昧最省力，
才见僧来便面壁。
若是知心达道人，
不在扬眉便相悉。
声前未举已先知，
曾用输机陷国师。
险处与谁分胜负，
苹花汀草暗相宜。
随风出岫不知归，
身落黄尘梦翠微。
本亦无心肤寸事，
故山却合自由飞。
日晚章华翠辇归，
寂寥深院锁重扉。
非缘掩鼻移恩宠，
自是新人巧用机。
飞烟缥缈拂楼台，
才捲珠帘雉扇开。
春满天颜两眉喜，
玉关新有捷书来。
飞雪洒芦如银箭，
前雁惊飞后回眄。
凭谁说与谢玄晖，
莫道澄湖静如练。
我命梅花好与同，
生来清苦雪霜中。
易堂有历曾推算，
才得春风运便通。
海角天高月满山，
新亭清泪洒斓斑。
春风吹断兴亡梦，
潮落潮生小石湾。
浩汗霜风刮天地，
温泉火井无生意。
泽国龙蛇冻不伸，
南山瘦柏消残翠。
去年今夜此堂前，
人正清歌月正圆。
今夜秋来人且散，
不如云雾蔽青天。
龙骨穿云水上天，
熊蟠抉地土成川。
朝来泥淖漫胡处，
日落星河已湛然。
自汲清泉除砚垢，
树阴微息晚凉初。
箇中得意谁知我，
笔下忘言我羨渠。
谁掇孤根墙角栽，
天然秾艳衬瑶台。
岁寒松柏如相问，
一点丹红雪里开。
东麓云根露角牙，
细泉幽咽走金沙。
不堪土肉埋山骨，
未放苍龙浴渥洼。
断霞残雨洗虹桥，
群鴈衔枚度碧霄。
半夜风鸣云里珮，
乘鸾人弄月中箫。
实是身贫道不贫，
七斤衫里不容针。
摇头只许无心得，
入水元来不动冰。
玉仙瑶瑟夜珊珊，
月过楼西桂烛残。
风景人间不如此，
动摇湘水彻明寒。
亭亭万叶翦青罗，
岂为冰霜便改柯。
满着珠玑间金粟，
倩谁纤手剖天鹅。
卧听堂南布谷鸣，
陇头细麦已青盈。
殷勤谢汝催春种，
我为无田岂懒耕。
九秋硕果烂枝繁，
中养蟠桃千岁根。
政用斯时祝箕寿，
永扶皇极正乾坤。
孤明历历曲弯弯，
色与芦花彷彿间。
多是满船空载去，
几人亲得见珠还。
平生竹帛最关心，
未免干戈老系身。
可共儿曹争染刺，
大书衔位诧比隣。
志士犹来惜寸阴，
青铜那觉二毛侵。
留连春色一樽酒，
未必东风识此心。
衲僧今日路头通，
拄杖生云兴已浓。
要探江湖深与浅，
前途更有妙高峰。
洞门乔木昼阴阴，
洞穴嵌空透碧岑。
偶约骚人同此乐，
摇毫静坐发清吟。
只道天河洗甲兵，
一轩飞雨走风霆。
客来睡觉煎茶饮，
不特山前草木醒。
游人总戴孟家蝉，
争托星毬万眼圆。
閙里传呼大官过，
后车多少尽婵娟。
三年不见种田农，
蓦陇跳沟过屋东。
齐唱歌声相劳苦，
蒙蒙烟里一簑风。
萧散山林一幅巾，
天公乞与自由身。
茅簷不似宫塼暖，
日满南窗也可人。
莫恨当初画得偏，
却因偏处反成妍。
喜来舒展愁来蹙，
各样娇饶更可怜。
才拈折箭断弦弓，
随手双鵰落碧空。
打鼓看来君不见，
万年松在祝融峰。
杯盘今日偶相逢，
客路飘飘过一冬。
为问玉堂春帖子，
不知学士有谁供。
群山如囿秀回环，
秀拔群山是北山。
我恐山中猿鹤怨，
移文未至已先还。
雀儿未逐飏风高，
下视鹰鹯意气豪。
自谓能生千里足，
黄昏依旧委蓬蒿。
二十四友金谷宴，
千三百里锦帆游。
人间无此春风乐，
乐极人间无此愁。
连年客里度生朝，
自草新诗慰寂寥。
却喜窗前风景好，
梅花初放雪初消。
子之为术我为官，
以易占之火在山。
同在双湖湖上住，
大家携手故乡还。
老火无踪鴈有声，
雨絻战伯八纮清。
西风帆落崑山晓，
隠隠青岑玉色明。
亭俯澄波对碧山，
山头古木总苍颜。
爱山未办还山计，
猿鹤还应伴我閒。
江南北苑出奇才，
千里溪山笔底回。
不管六朝兴废事，
一樽且向画图开。
公案圆来问赵州，
长安城里任闲游。
草鞋闭戴无人会，
归到家山便即休。
偕老杯盘最喜欢，
酒中纯渌浸南山。
鶑鶑解作娇娥唱，
窗外垂杨是小蛮。
东风吹着便成花，
粧点园林卖酒家。
田野可栽闲草木，
十分春色在桑麻。
老僧山中嫌月窄，
夜夜独上高高台。
四边不肯着闲树，
故要满坐清光来。
遥睇前峰已出奇，
从今便合办新诗。
山灵似是知予意，
拥翠来迎步步移。
一夕寅隅斗转魁，
三阳和气入春台。
鑑中华发浑霜雪，
七十四从头上来。
麻鞋奔走杜陵翁，
卧尽风帆雨驿中。
天也不愁穷饿杀，
年年催促要诗工。
自有山翁样子存，
家传祖代没分文。
南北东西无别有，
光明遍照独为尊。
晓入山阳古渡头，
轻帆猎猎送行舟。
风师怜我征程滞，
顷刻扬舲到泗州。
相忆采君诗作障，
自书自勘不辞劳。
障成定被人争写，
从此南中纸价高。
莫把金笼闭鹦鹉，
箇箇聪明解人语。
忽然更向君前言，
三十六宫愁几许。
梅花元不怕春寒，
想见垂垂雪作团。
藤枝芒屩犹堪在，
试为吾人料理看。
一番摇曳一番空，
香在山蹊野径中。
不是老枝藏处密，
如何禁得许霜风。
雪前雪后梅初动，
街北街南酒易赊。
身健不妨随处醉，
有家未必胜无家。
偶作长吟君莫嗔，
一泓聊占小池春。
斗升虽未分公廪，
青紫犹堪作卖人。
止息未论山水音，
有絃无絃只此琴。
一杯山芋午茶罢，
膝上南风慈母心。
春泥滑滑欲溅裾，
肯为梅花顾草庐。
唤作诗人看得未，
雨籉笠雪一肩舆。
中人有梦君无梦，
乐思幽怀事不同。
为问曲肱高卧日，
如何合眼见周公。
脚踏京尘动数旬，
归途又复见书云。
羣阴已放阳来复，
看取新年别有春。
便风击鼓太平州，
斜日落帆大信口。
二年两见黄山塔，
平生不饮姑孰酒。
白华巖主是金仙，
假作山僧学道禅。
珍重此行吾不及，
为传消息结因缘。
诸方行尽夙心谐，
澄碧归来寄雅怀。
曾识禅那两居士，
昭文斋主与高斋。
老木深龛阅岁年，
我来何处觅飞仙。
叶边蝉翳此其地，
根底龙蟠合上天。
欲脱羁愁暂媾春，
花先木末傲难亲。
无才与作山居赋，
遮莫山花处处新。
王谢清游带越僧，
共携山老坐吴亭。
身閒不记为官日，
落落吟诗读道经。
道林身世一何閒，
去似孤云不可攀。
若果怕人知隠迹，
买山休买有名山。
从来佛法无多子，
利益人天越古今。
棒喝交驰难近傍，
信知彻底老婆心。
昔日寒檠曾万卷，
暮年晓镜有千丝。
人言晚节高初节，
自喜新诗胜旧诗。
叩齿焚香出世尘，
斋坛鸣磬步虚人。
百花仙酝能留客，
一饭胡麻度几春。
谁将石黛染春潮，
复撚黄金作柳条。
西崦东沟从此好，
笋舆追我莫辞遥。
秋风落叶满空山，
古寺残灯石壁间。
昔日经行人去尽，
寒云夜夜自飞还。
尽是刘郎手自栽，
刘郎去后几番开。
东君有意能相顾，
蛱蝶无情更不来。
桃花䌽绶俨仙衣，
宝带垂金腹十围。
五马人生真可贵，
更欣桑梓共分辉。
火阁红销雪尚香，
睡魔引我入渠乡。
觉来一阵寒无柰，
自掇胡床负太阳。
万乘凄凉蜀路归，
眼前珠翠与心违。
重华不是风流主，
湘水犹传泣二妃。
长乐疏钟常送月，
灵和垂柳只从风。
还知天上人难老，
颜色年年不减红。
窈窈龙蛇穴窟宽，
淮山楚水绕栏干。
儋州宰木应摇落，
八法犹参星斗寒。
金榜荣名俱失尽，
病身为庶更投魑。
春娥慢笑无愁色，
别向人家舞柘枝。
西风忽起江枫末，
偏喜萧萧弄华发。
世间何物最坚牢，
惟有古来天上月。
海棠红映梨花白，
拄杖芒鞋遶屋簷。
深树提壶空好语，
无人沽酒送陶潜。
新经牛渚弃星槎，
倒影光中蹙紫霞。
竹马儿童休借问，
君恩还许过吾家。
两山正作脩眉绿，
一水犹如疋练横。
竟日书窗览今古，
几年人世少豪英。
趁眠无事避风涛，
一斗霜鳞换浊醪。
惊怪儿童呼不得，
尽冲烟雨漉车螯。
道树将摧皇祐间，
力扶危处几多难。
因思今日安然者，
忍数空庭竹几竿。
月满方湖夜气凉，
曲栏吟罢自徜徉。
飞萤照水惊鱼跃，
露滴荷心动细香。
名满人间未足多，
胸中万顷着烟波。
松江风月无人见，
谁与玄真画钓蓑。
此生于世已心灰，
自笑都城十往来。
为有饥寒馀虑在，
故应随俗强低回。
未遂退休时望系，
再烦居守主恩优。
自缘齿德高群牧，
须在山河最上流。
棋子声干案接尘，
午窗诗梦暖于春。
清风不动阶前竹，
谁道今朝有故人。
花心醉日蝶先觉，
柳眼窥春鶑未知。
景物繁华易凋谢，
一春消得几番诗。
望夫一望几千年，
苍藓何曾似翠钿。
却是春深更风雨，
满身吹泪使人怜。
小桥西巷每徜徉，
忽趁南风返故乡。
旋汲双泉烹日铸，
从今谁共北窗凉。
拂天乔木映脩廊，
满目帘间白苎忙。
曾是璧池疏散惯，
卧听鸣鼓懒衣裳。
万艘龙舸绿丝间，
载到扬州尽不还。
应是天教开汴水，
一千馀里地无山。
饭馀浴罢趁凉行，
偶憩池头最小亭。
醉倚胡床便成睡，
梦闻荷气忽然醒。
两岐秀罢已蒿莱，
春意还从菡萏回。
不是使君和气胜，
此花应向别人开。
雨散风生涧水鸣，
倦扶藜杖看山行。
故人正在干封邑，
何日唤之来耦耕。
休论世事苦悲辛，
龙卧南阳自有人。
指日承明却归去，
烟花紫禁及青春。
一性圆通一切性，
观君莫犯西天令。
至道无难嫌简择，
杜口毗耶元不证。
磎边小圃半荒芜，
数种梅栽莫负渠。
香色几年吟不尽，
蜂须先得妙工夫。
两峰堂上两峰寒，
不许他人俗眼看。
我觉秋晴林路稳，
步回幽处叶声干。
龟山涉世若虚舟，
触处忘怀得自由。
道大不容长役役，
心闲无事只休休。
酴醿一架煖争开，
投老看花得几回。
兴以芳时寻醉去，
诗从永日送香来。
有原一本流无穷，
有物万殊生不同。
自从太极两仪后，
往古来今感应中。
一春雨脉发清泉，
何以平畴旱欲然。
太守自惭无善政，
铃斋朝夕谩祈天。
闻说高人意已消，
非坡谁解识参寥。
何年共赋浮花雪，
一棹清溪两岸苕。
色白还应及雪衣，
觜红毛绿语仍奇。
年年锁在金笼里，
何似陇山闲处飞。
静中消息閙中观，
閙中消息静中看。
静閙掀翻行正令，
倚天长剑逼人寒。
日高风软不生尘，
十月湖山暖似春。
绿绮抱来人不至，
几时容我唤真真。
两京春荠论斤卖，
江上鲈鱼不直钱。
斫脍捣齑香满屋，
雨窗唤起醉中眠。
回看佛阁青山半，
三四年前到上头。
省得老僧留不住，
重寻更可有因由。
五峰巖在白云间，
巖下千山与万山。
莫向公卿容易道，
恐伊来此一生闲。
五色双丝献女功，
多因荆楚记遗风。
圣君照物同天鉴，
不用江心百鍊铜。
四絃么凤杂雏鶑，
不作商船塞路声。
花影透帘清昼夜，
细将拢撚说多情。
少为紫陌看花郎，
岁晚维摩住病坊。
忽被彩云瞒老眼，
错呼青女作红娘。
每将冲韵拟琴高，
不值飞鸣心更劳。
邂逅诗成似招隐，
稲花深处举霜毛。
经夕离家行百里，
山椒一上一回头。
此来颇快疑阴相，
寄语妻儿勿过忧。
暗中摸索不难知，
眼里轮囷却见稀。
行地径须先八骏，
刺天终不羨羣飞。
久雨作恶春事老，
乍晴可人山路长。
紫冰摇摇菌耳湿，
黄雪糁糁松花香。
呢喃燕子语梁间，
底事来惊梦里闲。
说与傍人应不解，
仗藜携酒看芝山。
蜗牛角上争何事，
石火光中寄此身。
随富随贫且欢乐，
不开口笑是癡人。
征车又抵东山驿，
屈指前回仅两旬。
多少路人相借问，
不知何事往来频。
锡作诸峰玉一涓，
曲生堪酿茗堪煎。
诗人浪语元无据，
却道人间第二泉。
石头城下炬烧寒，
司马东来骨肉残。
可惜六朝花粉地，
年年风雨草漫漫。
大晟揄扬逸乐音，
躬行律度革汪淫。
长门羽鹤来翔舞，
正雅方知上欲歆。
鼓楼巖下鼓楼开，
举世邯郸梦未回。
安得老鼍教唤起，
万人醒眼上山来。
失意从他桃李春，
嵩阳经过歇行尘。
云僧不见城中事，
问是今年第几人。
点破秋光数叶荷，
水清时见小鱼过。
渟涵风露三更足，
收拾江湖万顷多。
快骑骏马上高楼，
南北东西得自由。
最好腰缠十万贯，
更来骑鹤下扬州。
尝闻学道不依形，
道不依形不离形。
不离不依犹寐语，
寻思寐语本天真。
不惜佳人国为倾，
髑髅头盖野狐精。
丈夫更有何郎粉，
老眼须君业镜明。
世路风波不见君，
一回见面一伤神。
水流花落知何处，
洞中桃源别是春。
闻道春流下斗门，
扁舟应得解南村。
欲看竹箭开新涨，
更插杨枝记旧痕。
三江会合水交流，
拥抱岚光送客舟。
只与寄诗身不到，
老人可是负江楼。
独醒长爱众欢酣，
酸苦随人却嗜甘。
好客不知弹剑铗，
闻公风味可无惭。
溪流触石转轻雷，
境静身閒万虑灰。
西崦远寺青烟外，
时听钟声度壑来。
溪小才容舴艋舟，
一樽聊复寄春流。
纵横不用施篙棹，
自在教随水上鸥。
虎啸猿啼月满天，
山僧宴坐正安禅。
不知只履归何处，
尚有庵巖名字传。
盖天盖地那一着，
无今无古绝承当。
谩将分付密禅者，
一任诸方乱度量。
东风昨夜落奇葩，
散作春江万顷霞。
从此渔郎得消息，
泝流直到是仙家。
困睫瞢腾老孝先，
粗毡布被早霜天。
珥貂碧落应无分，
且向人间作睡仙。
松皮冠赠松山客，
惭愧红尘赤日中。
好向浮云傍归路，
定应賸听入琴风。
青田白水插秧时，
行尽山坡路转低。
初日漏云时涨润，
踏歌声里子规啼。
上国归来岁月深，
悲嗟脱剑挂高林。
欲知不负徐君意，
便是当年让国心。
同是崇宁癸未生，
公为官长我为僧。
大家履践通天路，
共踏毗卢顶上行。
芳春合外茂林中，
池上新桥路径通。
谁种松篁藏古意，
我栽桃李引春风。
谋臣本自系安危，
贱妾何能作祸基。
但愿君王诛宰嚭，
不愁宫里有西施。
仙人何代此繙经，
叠石成台掌面平。
好是松风明月夜，
恍然吹下步虚声。
玉娥独自到书屏，
不管人间暑气深。
待得诗成花已谢，
应无好句惬花心。
任重功馀屡乞辞，
犯颜曾不避天威。
朝回一体奎章下，
携得天香满袖归。
新月何曾展画帏，
便教星斗避寒辉。
思量自在天公最，
昨日峰头有雪飞。
江岸南峰对石城，
僧房高在乱云层。
台前天阔秋多月，
塔上风微夜有灯。
惯立煎茶屋角头，
低眸频候雪花浮。
一奴一婢亦作怪，
不为先生破屋愁。
雪龙怒吼出山去，
二十里云行上天。
老去极知诗力退，
只将日历记山川。
苍浪鬓发一衰翁，
何事年来到骨穷。
魑魅何常居四裔，
自怜放逐尚无功。
佛陇光沉茂草平，
树林犹作诵经声。
一心三观休分别，
秋静山高海月明。
牢落淮南赋小山，
霜风容易老人颜。
扬澜左蠡天垂碧，
梦与盟鸥共往还。
虽无艳态惊群目，
幸有浓香压九秋。
应是仙娥宴归去，
醉来掉下玉搔头。
江南山水尽宜诗，
几欲经营竟不奇。
不料此编能到手，
意曾关处辄能知。
漠漠轻云冒两山，
楼台依约有无间。
画船未出波光定，
一目新鸿度柳湾。
晓陌春寒朝骑来，
瑞云深处见楼台。
夜来新雨沙堤湿，
东上合门应未开。
箬帽簑衣自道宜，
不论晴雨着无时。
半醒半醉人争看，
是圣是凡谁得知。
圣主忧勤二纪年，
宸心久已格皇天。
五风十雨如何报，
八陛圆坛具告虔。
芦花深泽静垂纶，
月夕烟朝几十春。
自说孤舟寒水畔，
不曾逢着独醒人。
布衾温燠似春晴，
睡足窗前一鸟鸣。
起挽梅梢拈雪嚼，
五行谁带许多清。
万夫饿腹待仓储，
三户穷民守破圩。
疲瘵不禁鞭挞甚，
长官对酒且欢娱。
老气苍寒松树活，
閒情幽淡菊花开。
一条古路无人走，
还且与人相往来。
不论朝暮带轻烟，
错向春风恨杜鹃。
杨柳枝头风料峭，
为君醉倒烛花前。
玉磬敲时清夜分，
老龙吟断碧天云。
隣房逢见广州客，
曾向罗浮山里闻。
御前曾刻百篇书，
可但常披无逸图。
二帝三王俱宝鑑，
江心百鍊定何须。
我住城南君在西，
柴门草长与人齐。
不妨共踏溪津路，
日日云山入杖藜。
漠漠穷阴断送秋，
杖藜徐步向芳洲。
但将酩酊酬佳节，
一笑相从万事休。
御府分香寿老人，
紫皇亲赐玉壶新。
圣恩无极年无尽，
恰似长生殿里春。
高烧榾柮暖通身，
快活难禁一屋春。
不是谢郎来合火，
谁知门外有寒人。
海角钓龙人杳杳，
云间待雁路迢迢。
若为借得山头石，
每到商秋坐看潮。
雪霜雨露平分尽，
旧紫新红次第开。
自是馀花芳意薄，
那知春去不重来。
当初曾醉浣花春，
席地棠梨当锦茵。
今日酴醿飘似雪，
閒忙不比旧时人。
十期九度自参差，
彼此无词可遂非。
投老江西沙石畔，
鸥盟不请更相违。
亲宾情话款衡门，
把酒挥毫气吐云。
何日寛思返三径，
一樽重与细论文。
岘山回首望秦关，
南向荆州几日还。
今日登临唯有泪，
不知风景在何山。
定结诸山粥饭缘，
每归留得杖头钱。
穿云更欲携君去，
布水多烦为我先。
相逢共问别来诗，
作计君能似我癡。
佳月中秋已无及，
菊花十月未为迟。
杜鹃新听晓来声，
暖气催花一夜成。
寒食只今无几日，
故乡何处不关情。
幸蜀奔波为禄儿，
闻铃夜雨有馀悲。
青阳一夕难高寝，
黼幄千官减盛仪。
三日晴泥尚没鞾，
几将风雨过年华。
湘东二月春才到，
恰有山樱一树花。
天气才晴便不同，
轻轻拂面有和风。
溪边春事关心处，
杨柳深青杏浅红。
村村春到野花开，
蛮榼红醪尽醉回。
客子哦诗惊节物，
林端杜宇不须催。
水流黄叶意无穷，
倚栋星开牛斗宫。
风入古松添急雨，
暮程还过秣陵东。
浮生化国总轻尘，
已自忘真那得真。
无物从教尽空洞，
可须容着许多人。
陶令当年亦萧索，
犹来篱下醉流霞。
闲门今日无人到，
頼得寒丛未有花。
武昌形势凤凰边，
万里长江落槛前。
笑杀元规乱天下，
南楼何借此人传。
刘郎白首尚多疑，
百战功臣迹转危。
致使文成谢封邑，
未如还荐魏无知。
滹沱麦饭出匆匆，
禁脔天厨未必丰。
若使平安能念此，
铏羹土塯古人同。
黄尘车马去如流，
名利劳人死不休。
心远地偏何处是，
小斋丛竹媚深幽。
今日云軿渡鹊桥，
应非脉脉与迢迢。
家人竞喜开妆镜，
月下穿针拜九霄。
新炊香软桃花红，
蕲州竹簟初出筒。
老翁易饱更甘寝，
便便一觉南窗风。
汉庭早已冠羣僊，
阔步登瀛最少年。
窃歎岂惟年叵及，
人门才业总翘然。
羣花销尽独芳菲，
淡沐轻膏知为谁。
寂寞书生久无意，
风流别驾合相知。
杨子江头烟景迷，
隋家宫树拂金堤。
嵯峨犹有当时色，
半蘸波中水鸟栖。
雨如尘点送新凉，
云作鱼鳞衬夕阳。
蓬户清闲贫亦好，
笋舆安稳病何伤。
身离梁苑初蚕月，
脚蹈秦云已麦秋。
要见使君恩惠久，
滔滔长伴汉江流。
东观从来选俊英，
一时乐育合人情。
公卿由此涂中进，
密勿登庸得仰成。
酴醾春晓与谁芳，
自是新来雨露香。
燕子觅巢终软媚，
杨花满路尚颠忙。
山外青山楼外楼，
西湖歌舞几时休。
暖风薰得游人醉，
直把杭州作汴州。
班藤为杖草为衣，
万壑千峰独自归。
纵令相忆谁相报，
桂树巖边人信稀。
闭门花落又春深，
白纻歌残对晚斟。
惆怅年来心绪恶，
一庭烟草绿沉沉。
家山有路应须到，
到得家山未是归。
拈转杖头俱划断，
好看午夜太阳辉。
屏气安时彼此同，
此时虹燄已销空。
东君造化搀春早，
看取花开自在红。
霏霏透隙上承尘，
想见园林玉树春。
明日银杯随宝马，
城东应有探梅人。
虚极静笃道乃见，
仁至义尽馀何忧。
名山采药恐未免，
策蹇孰能从我游。
点点渔灯照浪清，
水烟疏碧月胧明。
小滩惊起鸳鸯处，
一只采莲船过声。
中年多病早衰翁，
诗不能工枉受穷。
郊岛五行君识否，
要知我命与渠同。
闻道移根玉井旁，
开花十丈是寻常。
月明露冷无人见，
独为先生引兴长。
公骑箕尾归天去，
我放江湖继踵来。
邂逅招提见遗像，
尚疑东合为贤开。
铁面苍髯洛阳客，
玉颜红领会稽仙。
街头相见如相识，
恨满东风意不传。
竹篱围着一株梅，
不道青春昨夜回。
繁蘂嫩条花萼底，
也须知我有诗来。
寂灭性中莫问觅，
恰似他乡迷路客。
东西南北总无知，
祇箇无知大奇特。
孤屿清江落木天，
十分诗思满归船。
巖犀稛载香浮鼻，
一味书窗恼夜眠。
何物谯周口似簧，
几年汉帝手牵羊。
纷纷蜀土祠诸葛，
香火曾分北地王。
几番好雨应先占，
欣见阶庭绿草纤。
秋后阴晴犹未定，
更看新月卧磨鎌。
归来筑室月山傍，
星斗长悬午夜光。
清白流芳无别业，
诗书堆满竹方牀。
忆昨江湖倒载归，
暗香夹路雨霏微。
谁人貌得春风景，
远看如烟近却非。
来时风雪乱纷纷，
归日川原处处春。
因识发生真意思，
雨馀花柳更精神。
不读儒书读道书，
故人听我自江湖。
君今一武登台省，
我亦三清直殿庐。
老去相看情益亲，
河梁分手欲沾巾。
祇应诵得离骚赋，
长作行吟去国人。
说禅谈佛未曾修，
幻化空身岂自由。
常视世情如锁钥，
云山深处莫回头。
料峭东风破客衣，
春寒不比腊前时。
绝怜墙角樱桃树，
全似梅花雪后枝。
底急流光过眼频，
斩新花蘂已成陈。
手移红药东风里，
着意流连背我春。
吾乡棋社寖凋零，
頼有朱家好弟兄。
举酒看看故人少，
阳关莫唱断肠声。
珠露瀼瀼金作风，
秋声凄怨入焦桐。
骎骎碧树霜痕染，
那复宫题叶上红。
枯藤六尺步长阡，
客里韶光绝可怜。
好着青枫重试火，
西阳三日突无烟。
黄河入海汴东倾，
消息沈沈祇涕零。
赖有真人翔白水，
正须元帅得咸宁。
忆昔羁贫应举年，
脱衣典酒曲江边。
十千一斗犹赊饮，
何况官供不着钱。
吕嘉积石浪相传，
双阙天开尚宛然。
成败古来俱一梦，
千秋何似老楼船。
泉声遍野入芳洲，
拥沫吹花草上流。
落日行人渐无路，
巢乌乳燕满高楼。
拜伏庭前又一番，
天书虽捧未容看。
南阳久作蟠龙卧，
应为苍生起谢安。
裁云为柳雪为花，
恼乱中年春意赊。
庭宇风微教驯鹤，
池塘日暖浴娇鸦。
殿省爰新六尚名，
攸司遵职赞隆平。
屡颁衎宴丰碑立，
官属同刊琬琰荣。
宛转歌喉一串珠，
玉人花貌更清姝。
明年东武南城唱，
试觅源流定忆渠。
圣人夜宴蓬莱殿，
星汉沉沉玉漏迟。
楼角轻云捧新月，
宫人笑指似蛾眉。
至后光阴争一线，
竹轩小阁兽炉新。
捲帘賸放冬曦入，
暖律浑如洞府春。
上元斋醮卷清风，
暗使虔诚望圣功。
星彩动容光碧落，
步虚声在半天中。
提携乘雁脱庖丁，
等待他年羽翼成。
唳月摩云须有便，
莫教更作不能鸣。
天赐东园食实封，
东山加赐在园东。
东山山色浑无定，
阴处青苍晒处红。
爱山特地上山来，
俗虑醒如醉眼开。
举首但惊云汉近，
直疑平步出尘埃。
岭北土寒无荔子，
人言形味似杨梅。
翠条丹实休相学，
不愿红尘一骑来。
思莼羹豉辞京洛，
为海棠花客剑川。
帝悯后村翁老病，
即家除拜荔枝仙。
绝壑松风泻瀑声，
此身如寄画图清。
馀生结得东林社，
三笑亭前看月明。
青荷小小初凌水，
梗直中虚不着尘。
为道人心本然处，
直虚原与物为同。
今岁春归不小心，
合将消息报园林。
苏公堤上千株柳，
二月犹悭半缕金。
梵宫四面五峰巑，
兜率台高倚翠峦。
会有寒山重到此，
倩谁试与问丰干。
山名鱼袋不寻常，
正在西茔水口傍。
往日先君亲指似，
果然紫绶印金章。
伤心独立旧池台，
日日西风送雨来。
别后思君无限事，
一封书发两番开。
压架荼䕷百万枝，
月边花下更涟漪。
三更比屋皆高枕，
如此清凉弃不知。
从来佛法无多子，
底用芒鞋半九州。
赢得诸人诗满袖，
草深一丈法堂秋。
千枝枯瘁剩残葩，
雪虐风饕压不斜。
人道梅花似潘子，
如何自不比梅花。
雪梅初谢小桃芳，
院院鶑啼报海棠。
昨日司花新奉勅，
后园差使结丁香。
海角那知有宫柳，
故园春思尚依依。
可怜风韵去人远，
一日花开天际飞。
传闻圣旨向秦京，
谁念羁囚滞洛城。
扈从由来是方朔，
为申冤气在长平。
以字不成八字非，
烁迦罗眼不能窥。
一毛头上重拈出，
忿怒那咤失却威。
高巖古木根如辋，
辋坏无根何处寻。
下有唐人元杰记，
读之聊足慰登临。
满城罗绮照青春，
湖上风光日日新。
人在画船泥样醉，
安知西北有兵尘。
休论青琐与黄扉，
祇有西湖不受欺。
每向冰霜见全操，
笑渠长夏受蒸炊。
未必茶瓯胜酒醒，
且将衰发戴寒星。
太湖西与松江接，
不碍幽人第水经。
石门莎径绿回环，
月挂虚簷滴露寒。
自有松风时度曲，
我琴高挂不须弹。
车驰卒奔风雨过，
白发故人馀一箇。
幸是元无左阿君，
何须不着陈惊坐。
回首龙山忆孟嘉，
诗成醉墨带烟霞。
风流多谢佳公子，
遣赠扬州几度花。
莫因居此与名疎，
未可唐捐肘后书。
昼短夜长须强学，
青春不再汝知乎。
风帆转眼即长安，
好在交游半达官。
既有王阳知贡禹，
不妨乘兴一弹冠。
定巖坐听松声好，
德水行穿竹影斜。
无限世间幽绝处，
天工分付与僧家。
无心閒淡云归洞，
有影澄清月在潭。
此景灼然超物外，
本来成现不须参。
日日怀归今得归，
旧时风物未全非。
江边鸥鸟应相笑，
底事尘埃满客衣。
花间待公来亦久，
公归花亦随乌有。
凫鸿忽堕寄新诗，
尚忆花前同举酒。
生世谁令抱百忧，
点黄不肯上眉头。
江边风雨飘蓬箬，
爱惜扁舟一夜愁。
行书满纸遗君文，
可见闺门敬若宾。
应与少文能协趣，
定因元亮遂忘贫。
花光浓烂柳轻明，
酌酒花前送我行。
我亦且如常日醉，
莫教絃管作离声。
相逢一笑浙江滨，
朝市谁云喜脱身。
指点乡关有滋味，
诗来尤足洗缁尘。
森严风味变腴甘，
未必能袪睡思酣。
姑为先生宽水厄，
却容归梦到江南。
流水山閒无尽时，
登临到处与心期。
世人只爱桃源好，
梅熟山閒怎得知。
相逢之处花茸茸，
石壁攒峰千万重。
他日期君何处好，
寒流石上一株松。
半生不覩德云翁，
悬想经行在别峰。
破一微尘相见了，
揭翻华藏十三重。
物物头头不复藏，
须弥高广露堂堂。
要知此曲无音韵，
更对薰风舞一场。
试问钟声披七条，
轻轻击着无明发。
买来餬餠是馒头，
苦哉观世音菩萨。
昔年相国笼之赠，
今日参军饟以蒸。
一咀肥甘酬短句，
定应无复谤言兴。
弱柳舒眉学远山，
四山斜亸绿云鬟。
平湖如鑑一回照，
西子明妆浓淡间。
道爱堂深风满林，
一由华发半欺簪。
主人记取从容意，
三客无他只苦吟。
一方苍石老莓苔，
只合渊明共酒杯。
岁晚出山成底事，
至今笙鹤不归来。
笛声何处水茫茫，
潮落沙寒月照廊。
嵇吕成尘不可覔，
满襟清泪忆山阳。
槛外风烟洛汝通，
宾簪禅毳此相从。
主人解选登临地，
数片秋天六六峰。
绣阁佳人拂晓粧，
争持春酒贺春阳。
鬂云总把梅花插，
帘幙春风一种香。
十载京尘化客衣，
故园榆柳识春归。
深村芳物无由觅，
蝴蝶双寻麦陇飞。
儿时曾向山前住，
老大还归山上来。
云外堂前逢蔡柳，
大家拍掌笑咍咍。
天际晴云舒复卷，
庭中风絮去还来。
人生自在常如此，
何事能妨笑口开。
霜天晓日鑑中新，
眼力由来未见真。
万古茫茫一尘迹，
碧山无际水无垠。
乳窦峰前路不穷，
穿林踰岭浙江通。
紫阳山雨钓台月，
消得潮头几信风。
刘郎之后更苏郎，
不枉随人入建康。
秦水锺山几相识，
前年忽识好文章。
前年渝州杀刺史，
今年开州杀刺史。
羣盗相随剧虎狼，
食人更肯留妻子。
敎遍宫娥唱遍词，
暗中头白没人知。
楼中日日歌声好，
不问从初学阿谁。
春光先已到谁家，
风里钗头小燕斜。
只有幽人了无事，
卧看疏雨湿梅花。
牵风藻荇舞清漪，
浪板无声细雨时。
小大自殊同队乐，
密图劝学助韩诗。
金检书残石壁云，
二名幽独彼何人。
春深草没松门路，
泉下诗犹感鬼神。
洞庭九月湖水干，
倒影夜瞰星斗攒。
水官籋浪蹴寒玉，
船过两耳声珊珊。
满窗融日育天和，
箇里还来着到么。
多少世间闲落索，
老夫情绪只冬窝。
我为人役走尘寰，
僧老空门不出关。
身世也知皆梦幻，
到头忙者不如閒。
渭南营里夜眠迟，
汉寿屯中醉里棋。
亡蜀似缘才太给，
不关越次用陈祇。
天窗月过星踈渺，
檐际冥分云窈窕。
山家深处勿鸡啼，
时有寒鵶来报晓。
兀兀篷窗坐似禅，
景州城外更凄然。
官河宛转无风力，
马曳馿拖鼓子船。
壮日苦曾惊岁月，
长年都不惜光阴。
为学空门平等法，
先齐老少死生心。
扰扰厅前走羸瘵，
中有老人扶杖拜。
天公霹雳耳不闻，
犹为子孙争地界。
溪上龙孙千岁绿，
上亭拟掇青溪曲。
团团白露着琅玕，
故与幽人送暮寒。
谁遣秋风开此花，
天香来自玉皇家。
鬰金裳浥蔷薇露，
知是僊人萼绿华。
眼冷含霜耳带环，
和头和面草斓班。
一回春至一回绿，
老子何曾解出山。
野木扶疎重复重，
塘蒲涵水绿茸茸。
琴书尤古得为乐，
休问前山有戴颙。
苦爱幽窗午梦长，
此中与世暂相忘。
华山处士如容见，
不覔仙方觅睡方。
诗人月下见梅花，
着力形容极口夸。
若使月明中见菊，
欲将何语为褒嘉。
摇摇小渚荻初成，
远意浑疑接洞庭。
准拟秋来看积雪，
更和风雨醉时听。
石峰背后即英州，
只不教人到岸头。
罗带春风吹不直，
故将数折恼行舟。
铁笛爱吹风月夜，
夹衣能御雪霜天。
伊予试问行年看，
笑指松筠未是坚。
江神返璧事何新，
海若湘君亦伐秦。
一炬东来烧不了，
更劳墓上牧羊人。
修行缘识近宗师，
妄想真空各自持。
慕道终来归正法，
无穷方寸莫教癡。
扬子江头舟楫回，
海门山对润州开。
故乡归去六千里，
先入捍门山里来。
柳眼梅心渐欲春，
白头西望忆何人。
金陵太守曾相伴，
共蹋银台一路尘。
白驹驰隙鬓毛斑，
簿领纷纷世愈难。
安得一军提将印，
横行西域斩楼兰。
老木参天拱十围，
何妨桃李间相依。
却怜韩令功如许，
不为山丹少霁威。
我本西湖一钓舟，
意嫌高屋冷飕飕。
羨师此室才方丈，
一炷清香尽日留。
读罢残书听雁声，
西风一榻一青灯。
老来清思浑如许，
自笑前生莫是僧。
满面南风指四明，
山长水曲不胜情。
自言此去云林下，
惟讲华严报太平。
梅雨丝丝未放晴，
泥途賸作几程行。
客怀方此无聊頼，
更着啼鹃两三声。
金鎞刮膜妙通灵，
从此昏花不再生。
闻道向来昏醉眼，
而今黑白尽分明。
买得乌犍遇岁穰，
此身永免属官仓。
塘南塘北九千顷，
八月村村稻饭香。
水满寒潭潭着月，
山藏空谷正吞烟。
金鸡初报洞中晓，
咿喔一声飞上天。
柳短莎长溪水流，
雨微烟暝立溪头。
寒鸦闪闪前山去，
杜曲黄昏独自愁。
钓国平生岂有心，
解甘身与世浮沉。
应知渭水车中老，
自是君王着意深。
一顾成周力有馀，
白云闲钓五溪鱼。
中原莫道无麟凤，
自是皇家结网疎。
大死底人还却活，
不许夜行投明到。
陈州人出许州门，
翁翁八十重年少。
临淮大士本无私，
应物长于险处施。
亲护舟航渡南海，
知公盛德未全衰。
黑豆硬炒不贵发，
败纸裹之良自多。
纸窗坐睡时欠伸，
冷手解包慢挼挲。
白日浮云闭不开，
黄沙谁问冶长猜。
只怜横笛关山月，
知处愁人夜夜来。
生晚常嗟南北分，
故家文献少知闻。
襄阳耆旧无庞老，
独对高坟看白云。
不听君王到寿春，
肯容麴允起咸秦。
茂弘周顗浑无晋，
何但琅琊不是亲。
一笑归来春尚寒，
小梅飘尽雪初残。
迟迟更待梨花月，
醉倚飞云十二栏。
淫色繁声已力排，
义存夫妇岂容乖。
君王莫作图婚想，
未问悬知事不谐。
大易诚知自画前，
后天不识异先天。
工夫用尽还无事，
巧历劳推不尽年。
春归草木漫青红，
半委尘埃半逐风。
谁似长楸百馀尺，
高张锦绣照青空。
舍南百尺树骇绿，
篱外一梢梅破春。
不须访我伶俜事，
尽有幽花料理人。
曳紫腰金满阙庭，
被渠唤作集瓜蝇。
适从何处来居此，
面目人嫌鬼亦憎。
明月峡边逢制使，
黄茅岸上是忠州。
到城莫说忠州恶，
无益虚教杨八愁。
天音空洞岂虚传，
许我琅函诵半千。
何事加持功已倍，
日边消息尚茫然。
月边那复有炎光，
望月疎花意已凉。
吴质不须仍倚树，
老来无柰许多香。
回舟望见雪来时，
此兴山阴不与知。
天上白衣殊变化，
人间臭腐正神奇。
海上秋添寂寞情，
万家烟树暝重城。
萧萧细雨遥天暮，
独向空楼闻笛声。
惊蛇断路我来初，
钵挂藤梢物物无。
只向无中成活计，
譍门童子两于菟。
蹇馿踏雪灞桥春，
画出茅茨野水滨。
才见梅花诗便好，
梅花却是定诗人。
兰亭墨妙总非真，
石鼓遗文字亦湮。
更有断崖刊诅楚，
辽哉千载笑亡秦。
世事方艰便猛回，
此心未老已先灰。
何时梦入真君殿，
也学传呼观主来。
若将妄语诳众生，
永劫不来世上行。
无缝塔中非相貌，
劈头坐却老卢能。
漏滴铜龙夜已深，
柳梢斜月弄疎阴。
满园芳草年年恨，
剔尽灯花夜夜心。
含糊一世无分晓，
开口何尝在舌头。
万古业风吹不尽，
又随月色过罗浮。
閒云一片又飞还，
松桂萧森满旧山。
后夜有谁相伴住，
自听泉落翠微间。
白日未中气色明，
玉壶兴入西源行。
草堂羨我不共往，
竹风为汝致幽清。
柱颐脩剑上凌烟，
自古功名亦偶然。
钟鼎山林俱不恶，
一瓢吾欲尽馀年。
僧房逢着欵冬花，
出寺行吟日已斜。
十二街中春雪遍，
马蹄今去入谁家。
登楼眺望雪晴天，
银作高山玉作田。
最好夜深明月上，
素娥滕六鬬婵娟。
大学师儒多讲论，
东平礼乐正修明。
不知佛法缘何入，
却向斯时教大行。
子向柯山得所从，
天寒滨海致诗筒。
卷中更赌忠斋笔，
力障狂澜有二公。
上东门外春三月，
桑叶阴阴复菜花。
密竹乱流行迳绝，
桔槔鸣处是人家。
河洛图书排纸上，
乾坤爻象只胸中。
烦君细算乘除数，
吾道何时可变通。
藤搴翠朵剪轻柔，
小压涓涓翠玉流。
一石可偿千日醉，
凉州未必似杨州。
鹊群饶舌本何功，
鸦阵狂言却似忠。
闻鹊忻然鸦辄唾，
甘谀易售古来同。
陆生昼卧腹便便，
叹息何时食万钱。
莫诮蹲鸱少风味，
赖渠撑拄过凶年。
水精宫殿从来小，
寂寞蓬莱不可游。
十万人家明镜里，
神仙都会是杭州。
白日如飞去莫羁，
于今旧发弗违疑。
为人欲立持身本，
入学先培进德基。
李郭一舟知谩与，
羊求三径可无人。
他年午桥穷胜事，
应许幅巾来卜邻。
山后山前行遍了，
倚阑不是动秋吟。
从头自较山中石，
烟雨苔痕几片深。
守岁全家夜不眠，
杯盘狼借向灯前。
相看更觉光阴速，
笑语逡巡即隔年。
考古年来喜有征，
相携步步上崚嶒。
皇华使者归朝着，
好为诗翁说禹陵。
身外生涯总是虚，
狂游一梦入清都。
有家不住犹为观，
底用区区觅鑑湖。
不用长檠换短檠，
一窗图史任纵横。
定知太乙青藜杖，
合向书边分外明。
肘后蓦生闲络索，
风前忽布閙叉撑。
那咤八臂空惆怅，
夜半三更白昼行。
秋云捲尽见晴空，
瘦耸西湖千万峰。
水鸟树林南宕寺，
老胡曾未到其中。
二年音信阻湘潭，
花下相思酒半酣。
记得竹斋风雨夜，
对牀孤枕话江南。
玉梅遭旱颇萧然，
清润思逢得水僊。
出门一笑不易致，
许送茅斋端可怜。
幽谷溅溅小水通，
细穿危石认行踪。
回头自爱情岚好，
却立滩头数乱峰。
十年蓬转金陵道，
长哭青云身不早。
故乡逢尽白头人，
清江颜色何曾老。
简书催我就征途，
对坐西山暂索居。
闻说仕途巇险甚，
未应从此便相疏。
何所独无芳草兮，
归田有计一何稽。
吾侪流落岂天意，
俯仰天地身醯鸡。
宝积拾得漏贯钱，
古佛堂前狗尿天。
东山日出西山雨，
露柱搥胸哭破船。
去年梅，今年柳，
馨香颜色常依旧。
不属阴阳别是春，
灵根本是吾家有。
花林好住莫顦顇，
春至但知依旧春。
楼上明年新太守，
不妨还是爱花人。
寄我山茶号雨前，
斋馀闲试仆夫泉。
睡魔遣得虽相感，
翻引诗魔来眼前。
问风何意扫云开，
本为虞琴唤汝来。
桑麦青干天不雨，
更将何物阜民财。
妙旨惟从句外求，
白云先见室中筹。
海山深处多麟凤，
此去横经一网收。
芭蕉心尽展新枝，
新卷新心暗已随。
愿学新心养新德，
旋随新叶起新知。
雨压云低雪气浑，
风帆未午过梅根。
港头惊见官舟泊，
野老争先掩荻门。
不道风尘良苦辛，
却停仙仗醉红尘。
青鸾一去无消息，
只被麻姑误杀人。
月窟仙人冷淡妆，
鵞黄衫子翠罗裳。
虽无妖艳夸尘俗，
别是人家一种香。
萋萋细碧江南地，
上有梅花朔易天。
铁石空馀心已尽，
霜明日润若为妍。
蔷薇篱落送春阑，
笋葚园林早夏间。
牛背牧儿酣午梦，
不知风雨过前山。
镜湖湖水滑如油，
狂客归来上钓舟。
惆怅无因见李白，
西风吹老芰荷洲。
傍砌疏篁手自栽，
数竿苍翠胜花开。
今宵窗下更深睡，
应送寒声枕上来。
只争一水是江淮，
日暮风高云不开。
白鹭倦飞波政阔，
都从淮上过江来。
天边北斗又回春，
愁绝龙沙任酒醺。
万里巫山归梦断，
不知何处觅行云。
纷纷俗子俗到骨，
对面有山那得看。
不料楚髯能辨此，
夜深月冷石阑干。
佛香才了换儒巾，
身是人间自在身。
一路野花清养目，
半沟流水静怡神。
松树何知过百年，
树根流水亦清涟。
莫嫌寂寞无人到，
多有人来正不然。
照眼清淮笑力微，
家人应喜近庭闱。
兹行莫道无勳绩，
带得星星白发归。
虽然相去百馀里，
亦是同栖一片云。
君向黄山我孤屿，
思乡时节定思君。
诸公莫唱贞元曲，
老子曾闻正始音。
寂寞吴王堤上路，
白杨花落昼多阴。
五蕴山头涅槃路，
四方八面没遮拦。
通身尽是金刚眼，
一粒灵丹火里燃。
洞中石乳色如霜，
欲煮刀圭未得方。
叹息此生来已晚，
更将残命笑嵇康。
今年人忆去年梅，
试问今年花已开。
见说春风正料理，
不应小雨便花摧。
行尽田家与酒家，
书窗薝卜见新花。
风流一老来何处，
不许閒人作话夸。
潘郎鬓岂春能绿，
东野肩非雪亦寒。
世外那无仙可学，
人间惟有老难瞒。
老子今年懒赋诗，
风光料理鬓成丝。
青羊宫里春来早，
初见梅花第一枝。
系马松间不忍归，
数巡香茗一枰棋。
拟登绝顶留人宿，
犹待沧溟月满时。
黄绢外孙翻得罪，
华颠故老莫相嗤。
连州万里无亲戚，
旧识唯应有荔枝。
巨室荧煌万金产，
小家经营一簪馀。
克庸盟随制梃足，
更用荆尸来擣虚。
汉儿辫髪笼毡笠，
日暮黄金台上立。
臂鹰解带忽放飞，
一行塞雁南征急。
金镜文高压万珍，
开元宠遇号知人。
范阳奏日言如用，
安得西蒙蜀道尘。
江南麦似草离离，
胡马贪青隔岸嘶。
惊得村翁多计较，
旋樵桑苇缚疏篱。
吴山越岫种寒梅，
玉律含芳待候催。
为应阳和呈雪貌，
游蜂难觉我先开。
锺山投老漫寻诗，
幽草闲花水满陂。
步转暖风还尽日，
坐因凉雨独移时。
尺寸功名几短长，
区区驰骛等空忙。
皮毛尽剥丹心在，
世味风霜已饱尝。
平生犹未识红泉，
今日才游石磴边。
宿雨半晴秋草湿，
困来无处可闲眠。
腊中要雪逢三白，
春日还霑雨似膏。
天意于农亦良厚，
何须耒耜我家操。
霜林作缬菊成衣，
只道花多缘叶稀。
辛苦为他成蜜后，
蜡蜂犹是趁花飞。
诗笔知名曾苦刻，
文章多难久飘流。
睢阳纵酒黄金尽，
提剑东方暂一游。
十年长客帝王都，
五亩田园半欲芜。
乞得此身犹未老，
自摇小艇钓平湖。
抗议争封独犯颜，
周陈只合共持难。
若能坚守长陵约，
不但刘安吕亦安。
一团荡漾水晶盘，
四畔青天作护阑。
着我扁舟了无碍，
分明便作混沦看。
有形皆朽孰不知，
休吟春景与秋时。
争如且醉长安酒，
荣华零悴总奚为。
鸡豚殆尽官军过，
豺虎犹存野老愁。
万一皇恩更宽大，
会令戈甲变耡耰。
帘捲晴空独倚栏，
冥鸿点点有无间。
秋风注目无人会，
时与白云相对閒。
杨柳春风三月三，
画桥芳草碧纤纤。
一双燕子归来后，
十二红楼捲绣帘。
饱喜饥嗔笑杀侬，
凤皇未可笑狙公。
尽逃暮四朝三外，
犹在桐花竹实中。
追思可乐是丁年，
日力孳孳有食眠。
头触屏风祇灯后，
慈亲笑劝掩陈编。
蹋雨敲门觅季夷，
襞笺同和仲高诗。
回思五十年前事，
恰似今宵梦里时。
泉螭无语笑经过，
欲拊茕鳏奈拙何。
孤奉明恩虽出岭，
欢颜终少汗颜多。
风搅平林万木秋，
临歧送别思悠悠。
也知八德池中水，
不比寻常溪磵流。
鄱阳风鼓浪千寻，
彻底探穷不顾身。
塔主连声呼莫莫，
截流机峻恐惊人。
气压秋园百草芽，
风流宜在令君家。
但倾绿蚁伴清客，
莫羡黄金刻藓花。
屏里一斑窥豹管，
钗头千粟缀鹅黄。
角巾堕晓花同梦，
月帐含秋影亦香。
露冷风清斗柄迁，
芙蕖零落谢家船。
都人正作黄粱梦，
独占西湖明月天。
都将心事与琵琶，
青冢魂归路转赊。
赢得故乡儿女子，
至今头白不离家。
素质鲜明绝点尘，
冰轮高照转精神。
丛丛皓彩如罗绮，
箇样诚堪示染人。
早霜新菊谩葳蕤，
寇过人家空酒巵。
多谢使君怜病废，
免教寂寞倚东篱。
画梁诗板暗流尘，
水石鱼龙万句新。
谁识高僧最深意，
慈航长护过江人。
塍间白水细无声，
日暖泥融草不生。
似恐田家忘帝力，
多差使者出催耕。
曦轮初转照仙扃，
旋擘烟岚上窅冥。
不得玄晖同指点，
天涯苍翠漫青青。
蝇利蜗名是债缘，
便须还了听于天。
欠多欠少休贪债，
必待丰高又不然。
策起眉毛示育王，
分明佛面露堂堂。
至今阿耨池中水，
流落人间润八荒。
镂冰叠雪鬭清盈，
莫笑肌肤太瘦生。
底事狂风催结子，
要当煮酒趁清明。
隠几支颐枕曲肱，
丹田养气石田耕。
红旗黄纸非吾事，
白石清泉了一生。
逃名以酒转名高，
醉里张髯骂二豪。
日月已为吾户牖，
何妨东海作醇醪。
蜀水蜀山归路迷，
烟林春晚草萋萋。
野花如血无人管，
空向长安枝上啼。
寒食因悲郭外春，
野田无处不伤神。
林间累累添新冢，
半是去年来哭人。
象王象子尽相随，
岸上人看蹄蹈蹄。
香草细餐知饱足，
归来不待日头低。
还有柳枝能送客，
而无桂树解留人。
离肠苒苒随征旆，
愁绝江南日暮春。
南阳西去见遗基，
驻马平郊远树微。
自笑平生无所着，
不如山鸟解思归。
杳杳芜城起暮钟，
亭亭华月照秋容。
便疑碧海依墙堑，
云水情知隔万重。
昔年堂上来三鳣，
今日溪头领队鱼。
方信卜居初意好，
要教同里识诗书。
昭陵玉匣走天涯，
金粟堆前几吠鸦。
水到兰亭转呜咽，
不知真帖落谁家。
馀月今朝初一日，
满山绿树影青青。
异苗繁茂只斯是，
大地全分画不成。
迷是谁兮悟是谁，
山僧赢得眼如眉。
新糊纸被烘来暖，
睡到天明日上时。
晓鸡残月更离程，
只见梅花不忍行。
水郭山村谁是伴，
惟伊与我共孤清。
从来此腹负将军，
淡饭投虀现报身。
三月不曾知笋蕨，
梦魂敢到水晶鳞。
阘茸闾阎数米炊，
耳根舆议噪蛙卑。
那知别得琴中趣，
五斗犹慙为折枝。
如舍利弗与么去，
千人万人拦不住。
优游自在涅槃城，
步步莲华随足举。
玉宇沉沉瑞雾开，
香风未断鹤徘徊。
奇姿会与青田别，
定是仙人次第来。
初岁娇儿未识爷，
别爷不拜手咤叉。
拊头一别三千里，
何日迎门却到家。
为觅新篁雪后移，
殷勤都莫遣根知。
道人要作骑龙杖，
与子相从到葛陂。
小寺鸦鸣日午时，
无人同趣独支颐。
慇勤为注铜缾水，
只篸横斜一两枝。
混而不杂体常虚，
雪月交光类莫如。
应处万端无罣碍，
片云自在卷还舒。
半面春风已有情，
别来重见眼终青。
空斋夜雨十年后，
一醉黄花叫不醒。
衾寒更着癡儿踏，
背痒时令丑妇搔。
骨肉团栾穷亦好，
谁能膏火自煎熬。
九锡碑亭日欲曛，
有人趺坐对炉薰。
凭谁传语桓司马，
句曲山中只白云。
一回思想一伤神，
不觉翻然笑转新。
云在岭头闲不彻，
水流涧下太忙生。
高丽寺里访诗僧，
嬾上湖船独自行。
行到寺前人迹少，
不知傍有白云迎。
一条邛杖悬龟榼，
双角吴童控马衔。
晚入东城谁识我，
短靴低帽白蕉衫。
蓬莱会散列仙归，
羽驾飘然白鹤飞。
明代为祥人惯见，
何须乐府咏金衣。
甕头留得菊花春，
过了重阳即诞辰。
想见闺中为寿酒，
只同儿女说归人。
为国为民运此心，
果符虔祷获丰荣。
时清道泰封疆阔，
合国欢呼贺太平。
败芦浸水冻滩沙，
朔雪随风乱缀花。
湿翅老鸿鸣未起，
暮云山色暗天涯。
双頬朱丹雪染眉，
终朝一饭便无为。
庭前柏是初年种，
今见森森合抱时。
许由为计未为深，
洗耳如何不动心。
到此洒然如世外，
何尝更有事来侵。
秋来东阁凉如水，
客去山公醉似泥。
困卧北窗呼不起，
风吹松竹雨凄凄。
家世凌风却月旁，
别来衣变鬰金光。
神仙定遇容成子，
教服三黄遍体香。
下马穿桥憩酒家，
小溪清浅蘸桃花。
红尘咫尺如相背，
独坐幽亭对落霞。
羽籥低昂文缀已，
干戚蹈厉武行初。
望岁祈农神所听，
延祥介福岂云虚。
晓来乘雨过留城，
屈指徐州一百程。
到得耿山程已半，
云收特地放新晴。
等闲缉缀闲言语，
夸向诗人唤作诗。
昨日偶拈庄老读，
万寻山上一毫厘。
笻杖斜斜倚素屏，
北窗遥夜冷如冰。
何时得与平生友，
作字观书共一灯。
墙外谁家桃李开，
何由花下一徘徊。
先教飞絮传愁去，
却遣游丝取蕊来。
风流谁复似三郎，
并辔春风辇路香。
漫说宫中行乐祕，
画图千古记兴亡。
赤米熟炊元自软，
黄齑频倒不多酸。
纵令酒负寻常债，
也胜人求本分官。
步出朱宫日渐移，
青鬟罗拜问归期。
尘缘若断人间世，
看取蟠桃正熟时。
云散风流岁月迁，
君恩曾不减当年。
非因掩面留遗爱，
自为难忘窈窕贤。
猎骑秋来在内稀，
渚宫云雨湿龙衣。
腾腾战鼓动城阙，
江畔射麋殊未归。
旷大劫来明历历，
缘何此夜眼方开。
六年癡坐无折合，
谩诳众生出岫来。
元非铸冶自成湾，
乌兔烹煎那得闲。
却问黄粮几番熟，
不知沸鼎在人间。
莲子劈开须见臆，
楸枰着尽更无期。
破衫却有重逢处，
一饭何曾忘却时。
小径霜泥结冻时，
幽人十日废筇枝。
新晴池馆春来早，
帘外鸣禽圣得知。
萧萧风雨急还休，
无数仓官立道周。
多少诗情浑漫兴，
烟云不隔四山秋。
三尺杖头閒一把，
兴亡随分百馀年。
我来但爱松风好，
觅得僧窗一觉眠。
风雨属连春事休，
碧鳞三尺荐行舟。
短墙不见桃花面，
付与长江自在流。
晋公貌状谁能画，
曹霸丹青与世殊。
头上进贤何足道，
至尊书赞古来无。
靴纹绿净漾林影，
红芰鲜鲜得我愁。
却忆横塘拜新月，
折荷障笑木兰舟。
灯引飞蛾拂焰迷，
露淋栖鹤压枝低。
冥心坐满蒲团稳，
梦到天台过剡溪。
诸司人尽马蹄稀，
紫帕云竿九钉归。
偏觉石台清贵处，
牓悬金字射晴晖。
鼻端栩栩师南华，
脚步落落邱东家。
一春多病守窗户，
仰看蛛网粘杨花。
短书临发意徘徊，
寒夜霜晴上月台。
濉水瀫江天共远，
举头惟见鴈南来。
毕竟西湖六月中，
风光不与四时同。
接天莲叶无穷碧，
映日荷花别样红。
登高何处见琼枝，
白露黄花自绕篱。
惟有楼中好山色，
稻畦残水入秋池。
雨声初断暮云横，
天意欲晴犹未晴。
好向长空施巨手，
扫除氛翳见清明。
天际乌云含雨重，
楼前红日照山明。
嵩阳居士今安否，
青眼看人万里情。
新向金阶奏罢兵，
长安县里绕池行。
喜欢得伴山僧宿，
看雪吟诗直到明。
傍人休爱命皇华，
即问何能报国家。
长忆乡园旧庐舍，
会须抛印自锄瓜。
脱体分明类异常，
自然函盖却相当。
衲僧骨董多狼借，
收拾都归一处藏。
貌随年老欲何如，
兴遇春牵尚有馀。
遥见人家花便入，
不论贵贱与亲疎。
三尺孤坟一布衣，
人言无复似当时。
千秋万岁还来此，
月笛烟莎世不知。
鬭草归来上玉阶，
香尘微涴合欢鞋。
全筹赢得无人赏，
依旧春愁自满怀。
山椒霭霭暮云徂，
一雨翻盆物尽苏。
父老相逢笑相语，
今年和气旧时无。
美人成列抹朱絃，
劝得嘉宾醉满筵。
却笑西湖游赏处，
村歌社舞谩盈船。
灵山山上葛藤树，
引蔓牵枝徧界生。
惭愧波旬推倒后，
东西有路与人行。
安车高蹈十年馀，
顾我临川独羨鱼。
珍重蓝田良玉性，
火中三日只如初。
轻蓑短棹下沧浪，
不是寻常黄帽郎。
料应江上青山色，
肯博人间白玉堂。
自从天籞守吏散，
老树零落烟云凄。
今朝我为作知己，
小摘秋风黄欲齐。
八十翁翁着绣靴，
踏开幽洞笑呵呵。
傍人指点忘归路，
不觉腰间烂斧柯。
别开庭院近莲塘，
油榭栏干小扇窗。
更取梅花瓶内插，
放教清梦月横江。
算来未必得卢枭，
不算其如四壁萧。
大道广居天与伍，
肯将前箸乱箪瓢。
放缆山溪一叶轻，
树头半落半犹青。
竹间飞下双㶉鶒，
天作人间小画屏。
海咸河淡都尝遍，
荼苦荠甘我自知。
世味曾教千百变，
先生舌本只如饴。
鼻绳拽脱了无拘，
慵有馀兮顽有馀。
芳草满前浑不顾，
眠云卧月只如如。
抛舍箕裘要出家，
学卢行者去担柴。
脊梁不具黄金骨，
碓米坊中被活埋。
火树灯山高入云，
红筵翠幄自成春。
游女有时还解佩，
青楼何处不留人。
饱饭闲游遶小溪，
却将往事细寻思。
有时思到难思处，
拍碎阑干人不知。
瑟瑟罗裙金缕腰，
黛眉偎破未重描。
醉来咬损新花子，
拽住仙郎尽放娇。
梦如符节自然合，
吉事有开期必先。
天地无私人主圣，
孤臣从此望归田。
解后犹存石柱梁，
周家九鼎尚沦亡。
此泉只是寻常水，
为有欧苏姓字香。
鸿雁归时水拍天，
平冈老木尚依然。
借君馀地安渔艇，
乞我寒江听雨眠。
乱叠千峰掩翠微，
高人爱此自忘机。
春风若埽阶前地，
便是山花带锦飞。
堦前一叶巧随风，
夜半金茎沆瀣浓。
白兔西飞如赤箭，
乌头旋复向龙锺。
七轴莲经供茗瓢，
一龛绣佛挂松寮。
舶香亦带鱼龙气，
自采枝头柏子烧。
病来十日不举酒，
回施青春与后生。
满袖东风惬人意，
见君诗与字俱清。
锦价转高花更巧，
能将旧手弄新梭。
从来一字为褒贬，
二十八言犹太多。
甕盎轰豗恣击撞，
珮环时亦奏铿锵。
风涛欲静犹须怒，
一付天吴自抑扬。
宝溪同社两齐年，
一落江湖一上天。
试问吾兄应好在，
何时再拜玉阶前。
壑邻罔利一家优，
水旱无妨众户愁。
浪说新收若干税，
不知逋失万新收。
光风骀荡满春亭，
岳麓云开九叠屏。
珍重元戎奉明诏，
一犁膏雨晓痕青。
忠驱义感即风雷，
谁道南方乏武才。
天下起兵诛董卓，
长沙子弟最先来。
万点匀红上海棠，
小亭无处着春光。
放教晓日滋新彩，
要问东君学醉粧。
东山朝日澹冥蒙，
一片云生万叠中。
宿雨未苏焦卷尽，
又烦箕井唤雷公。
山澹云浓间有无，
数牛鸣外接匡庐。
甘楼亦有鸱夷老，
左右盆山即五湖。
脚踏青云身已老，
访道修真恨不早。
曾见商周全盛时，
不及唐虞古风好。
野茶无限春风叶，
溪水千重返照波。
只去长桥三十里，
谁人一解枉帆过。
危冠广袖楚宫粧，
独步閒庭伴夜郎。
自把玉簪敲砌竹，
清歌一曲月如霜。
云叶重重护雪花，
玉人隠隠隔窗纱。
虽然不带微酸味，
免与时人置齿牙。
明月不随双派去，
白云长为数峰留。
夜窗星火归渔艇，
晓槛晴岚映市桥。
田地生尘便扫除，
房廊萧洒共安居。
装香扫地无馀事，
默耀韬光示智珠。
支公去不锁禅扉，
熟境应留梦里归。
我却寄眠公榻上，
此心浑似片云飞。
人形上品传方志，
我得真英自紫团。
慙非叔子空持药，
更请伯言审细看。
客尘不到胜黄梅，
竹遶松围金地开。
尽拨云根出葱蒨，
翠蕤青葆一时来。
不费春工巧剪裁，
自然精彩粲琼瑰。
也知受命如松柏，
故向隆冬取次开。
几载诗盟两见心，
自从别后可曾寻。
夜来梦见怱怱散，
杜宇西窗月未沈。
雪后人家早闭门，
江寒水落见沙痕。
黄州城下东坡路，
月浸梅花正断魂。
半生脚不踏晋土，
有翼还须飞上天。
好遣竹林诸放达，
谈庄说老寝车前。
干接枝分整复斜，
随缘装点野人家。
小窗有喜无人见，
兰在林中出一花。
杨柳阴阴映粉墙，
密云藏雨晚来凉。
高荷欲出栏干上，
笑挹红英吸浄香。
亭边老树影𣰦毵，
阅尽犀珠压去骖。
岁晚行人风雪里，
也须障面过江南。
幅牋幻墨起秋风，
便与兰亭景致同。
料得挥毫盘礴际，
渭川千亩在胸中。
胜地尚存龙虎气，
荒台已失凤凰踪。
六朝文物山川古，
霸气终归指顾中。
把酒凭高念岁华，
此身流滞属天涯。
故园丛菊无人赏，
露压风欺只自花。
九日相携积翠中，
胜游兼有道林同。
枯颅一任君披拂，
寄语龙山落帽风。
淅淅寒流涨浅沙，
小桥通去路横斜。
因寻野渡逢渔舍，
夹路松开黄玉花。
雨急林花第几峰，
层层巖翠沐嵌空。
回头万象皆生意，
绿遍天涯造化功。
平波浮动洛妃钿，
翠色娇圆小更鲜。
荡漾湖光三十顷，
未知叶底是谁莲。
南枝未肯试瑶英，
客枕愁闻屋瓦鸣。
路断往来泥滑滑，
相思聊寄一壶情。
翠衿独倚秋风立，
绛帻犹含宿雨偏。
已见异鸡无应者，
若为矫首尚昂然。
百箇脩篁一树梅，
蕙盆兰斛共相陪。
客来不但繙书帖，
兴至更能传酒杯。
轲死无传直至今，
孔明曾一正人心。
拔刀斫石今犹愤，
何况当年感激深。
灯火希疎夜向中，
追凉只与热相逢。
意行行到新桥上，
两岸无人四面风。
无人尽日鸟关关，
只许清风伴我闲。
纵复思归归未得，
婆娑诗酒破愁颜。
昨日土墙当面立，
今朝竹牖向阳开。
此心若道无通塞，
明暗何缘有去来。
故国名花夐不同，
景阳机里织春风。
莫将丽质惊丹卉，
只把孤根讬化工。
新年佛法答云无，
会得依前在半途。
谁把扁舟清夜笛，
月明吹过洞庭湖。
浓淡烟云山展画，
浅深篙橹水挼蓝。
扁舟我欲春风里，
鱼鸟依然旧所谙。
贪看波日弄船窗，
奇观人间不作双。
忽被竹阴偷捲去，
只馀一面拨醅釭。
彭泽思归意末成，
折腰五斗谩劳生。
何如张翰秋风起，
便忆鲈鱼莼菜羹。
贡焙僧巖各有名，
手封奇品更丁宁。
衰翁剧饮虽无分，
且喜云腴伴独醒。
至化无私被远方，
渔樵谁不似颠狂。
得钱沽酒争酬酢，
执手高歌入醉乡。
回首桃花只俗休，
还君本色一篱秋。
小儿德祖渠何见，
不认杨梅箇话头。
金炉香尽漏声残，
翦翦轻风阵阵寒。
春色恼人眠不得，
月移花影上栏干。
诗中长爱杜池州，
说着芜城是胜游。
山掩县城当北起，
渡冲官道向南流。
离了峨嵋别五台，
倒骑白额下天台。
松间石上梦中梦，
唤得闾丘太守回。
白酒延宾出自如，
收书养性务三馀。
山人醉吐惊人句，
却向东庵素壁书。
赵女乘春上画楼，
一声歌发满城秋。
无端更唱关山曲，
不是征人亦泪流。
此身会逐白云去，
未洗尘缨还自伤。
今夜幸逢清净境，
满庭秋月对支郎。
风帆十日转长山，
为送闲身到广寒。
明月峰峦人境外，
溪声一夜响前滩。
山茶花白野棠红，
谇语纷纷雀閙丛。
眼暗耳聋墙角睡，
真成老退一田翁。
春深空度可怜宵，
江岸风沙好寂寥。
人问孤舟多少恨，
五更寒雨报芭蕉。
髯龙远舍立疏疏，
白甲苍皮十抱馀。
当日青青折钗股，
如今老结已传车。
太子真娥相领行，
当天合曲玉箫清。
棃花新折东风软，
犹在缑山乐笑声。
黄昏风雨打园林，
残菊飘零满地金。
擸得一枝犹好在，
可怜公子惜花心。
传闻烛下调红粉，
明镜台前别作春。
不须面上浑妆却，
留着双眉待画人。
今朝二供亦相宜，
眼底忘忧粲是诗。
有恨春风不相待，
山林着在日长时。
溪遶茅堂山遶溪，
溪山深处是真栖。
山人若问西来意，
云自高飞鸟自啼。
瘦形如鹤头如雪，
流浪江湖岁月深。
但是胸中有丘壑，
何分城市与山林。
菜色青肥麦渐黄，
雨多泥滑野畦荒。
官田昨夜方车水，
早起看来又渺茫。
忽忽新冬无一旬，
自怜憔悴楚江滨。
满前魑魅何曾御，
尚愧无功作逐臣。
壶山孤秀似西山，
道上归人洗眼看。
到我西山山有伴，
不知谁伴此山闲。
水与高崖有底冤，
相逢不得镇相喧。
若教渔父头无笠，
只着蓑衣便是猿。
凌晨讼牒如山积，
呵手移时为破除。
幸有清溪明似镜，
忍休偷眼雪晴馀。
汉帝英雄重武材，
崇山险处凿门开。
如今更有将军否，
移取潼关向北来。
此花清绝畏人知，
间许吟人咽入脾。
咽去居然佳句少，
谁云臭腐可神奇。
玉真仙子雪为肤，
枉被群儿识塞酥。
寂寞扶风三尺土，
可怜香火至今无。
千古江山一览间，
老瞒于此胆曾寒。
凭高要起乘风志，
肯把闲情作鸭栏。
海底泥牛衔月走，
巖前石虎抱儿眠。
铁蛇钻入金刚眼，
崑崙骑象鹭鸶牵。
曲榭层台花木深，
春风千骑盛登临。
高山流水非无意，
正得君来慰我心。
柳色烟光正鬭青，
桃花落尽杏花惊。
风从窗眼空中入，
雨在簷前滴到明。
心径苔生何处去，
谢家人不在渔船。
芦花万顷水天阔，
白鸟深沉任转旋。
画栋飞云暮霭寒，
楼台城堞有无间。
烟收雨霁曾看否，
见尽东南万叠山。
昔时邺下刘公干，
今日周南太史公。
两鬓似霜须似戟，
不应孤负北窗风。
苍巖赤壁耸崎嵚，
长者何年为布金。
却忆樵风生乳窦，
万松回合两龙吟。
平生谨敕刘文叔，
却与狂奴意气投。
激发潜龙云雨志，
了知功跨邓元侯。
愁脸无红衣满尘，
万家门户不容身。
曾将一笑君前去，
悮杀几多回顾人。
天随手不去朱黄，
辟蠹芸编细细香。
今夕短檠须暂设，
北窗风雨送微凉。
屏息诸缘入定时，
脚跟下事烂如泥。
睦州片板轻担出，
禅病蠲除不用医。
清碧金英玉露漙，
姮娥深夜不禁寒。
桂花香里人敲句，
倚遍高楼十二阑。
月窟龙孙四百蹄，
骄骧轻步应金鞞。
曲终似要君王宠，
回望红楼不敢嘶。
奸罔纷纷不为明，
有心天下共无成。
空令执笔螭头者，
日记君臣口舌争。
秋天尤觉晓天清，
仰首看天俯首行。
不但长歌声似鹤，
一身浑似鹤般轻。
诗到随州更老成，
江山为助笔纵横。
眼看白璧埋黄壤，
何况人间父子情。
万贵千奢已寂寥，
可怜幽愤为谁娇。
须知韩重相思骨，
直在芙蓉向下消。
石窦鸣泉自招隠，
故邀风月到林扃。
我今欲去尚回首，
多少人来不肯听。
黄鹂出谷鸣声软，
紫燕营巢意思和。
欲问江南近消息，
落花飞絮向人多。
牡丹妖豔乱人心，
一国如狂不惜金。
曷若东园桃与李，
果成无语自成阴。
欲谈无应莫吾容，
悔不居身可否中。
尽日小斋何所乐，
芭蕉宜雨竹宜风。
回峰乱嶂鬰参差，
云外高人世得知。
谁向空山弄明月，
山中木客解吟诗。
老境睡多行立少，
浮生会少别离多。
安得此身重壮健，
一杯朋旧共高歌。
城南措大骑馿子，
市北郎君跨马儿。
各各四蹄俱着地，
三春同到月明池。
紫萸香度酒杯空，
分付重阳一枕中。
老至上山无脚力，
试凭幽梦到南峰。
曾闻叩马犯君颜，
万古清风满世间。
若使干戈为揖让，
夷齐终不死空山。
几重岭隔几重湾，
路入蒙蒙烟雨间。
独立溪桥重回首，
前头已是剑州山。
措置由来有后先，
运行无迹盍观天。
色黄数五疑非急，
此事知君正少年。
离离幽草自成丛，
过眼儿童采撷空。
不知马兰入晨俎，
何似燕麦摇春风。
非心非佛亦非物，
五凤楼前山突兀。
艳阳影里倒翻身，
野狐跳入金毛窟。
舟行遥指福城关，
天宇开时地势宽。
二百里溪平似掌，
一帆风色到怀安。
偃蹇松枝隔烟雨，
知侬定是岁寒材。
百年根节要老硬，
将恐崩崖倒石来。
弯弯柳叶愁边戏，
湛湛菱花照处频。
妩媚不烦螺子黛，
春山画出自精神。
日数归期似有期，
故园无语说相思。
芭蕉叶上三更雨，
正是愁人睡觉时。
湧金门外看花朝，
步去船归不见遥。
一派笙歌来水上，
鹭鸶飞过第三桥。
已晴复雨雨还晴，
惯阅人间梦不惊。
小立栏干搔短发，
乱云飞度夕阳城。
女子生来享富华，
安知门外有寒家。
风严雪满多殭死，
只为无钱买苎麻。
偶向尘劳得胜游，
纵观三十六峰秋。
巢云负月几千岁，
欲问神龟不转头。
世间荏苒萦此身，
长望碧山到无因。
白鹤徘徊看不去，
遥知下有清都人。
秋色西陵满绿芜，
繁弦急管强欢娱。
长舒罗袖不成舞，
却向风前承泪珠。
彭蠡宫亭浸全楚，
号呼喷吐出喉中。
此间旷荡无穷水，
何处还容地火风。
冰消太液生春水，
日上披香积瑞烟。
乔岳告成鸿庆远，
垂衣无事永千年。
爽气浮空紫翠浓，
隔江无限有奇峰。
君如要识营丘画，
请看东头第五重。
日轮停午汗珠融，
帘箔都无半点风。
唤起睡龙行一雨，
病身移入水晶宫。
家居堤下土平簷，
人在江中尺许船。
正尔平生事方足，
有人狂梦欲登仙。
江风淡淡放初晴，
灯火明时月色明。
谁信姮娥要行乐，
随他女伴绕街行。
双莲仙影面波光，
翠盖摇风红粉香。
中有画船鸣鼓吹，
瞥然惊起两鸳鸯。
竞喜蒿蓬月到时，
莫嫌喧噪没新奇。
凭谁试问波神看，
定诵南湖近日诗。
山衔幽径碧如环，
一壑风烟自往还。
不似武陵流出水，
残红那得到人间。
文章从古不同时，
诗语惊人笔益奇。
过与阿平应绝倒，
世间能有几人知。
数家草草劣无多，
跕水飞鸢也不过。
道是荒城斗来大，
向来此地着东坡。
纪信生降为沛公，
草荒孤垒想英风。
汉家青史缘何事，
却道萧何第一功。
忧民白发三千丈，
报国丹心十二时。
独倚长空望红日，
满帘风雨燕喃呢。
有动皆从静处生，
岚光正与日争熏。
山灵要眩游人眼，
石缝中间旋出云。
翩翩绛旐寒流上，
行引东归万里魂。
几处州人临水哭，
共看遗草有王言。
等閒客里捧茶瓯，
说到人间第一流。
圯上遗编今在否，
异时来问赤松游。
槐花黄尽不关渠，
老向功名意自踈。
乞得山田三百亩，
青灯彻夜课农书。
湖上风恬月澹时，
卧看云影入玻璃。
轻舟忽向窗边过，
摇动青芦一两枝。
锥刀利害日相摩，
生火由来势自多。
咫尺长江水何限，
不能飞洒奈炎何。
夜雨凄凉客思迷，
闻砧却是梦回时。
人人解说悲秋事，
不似诗人彻底知。
逍遥常饮月魂津，
灌溉灵根道德新。
留宝去尘光不散，
玄珠照耀五通身。
报楚彊吴一世豪，
属镂夜赐竟徒劳。
繁华极处能回首，
惟有春风第一高。
三十馀僧眼似眉，
白云深处聚头嬉。
烧枯柴火煨山芋，
拽木罗笼总不知。
竹篱茆舍水边家，
窗牖虚明小迳斜。
草色未多春意好，
疎梅映竹两三花。
烟鬟散乱犹梳月，
谷口含胡欲吐云。
山寺闭门春睡足，
可怜凭槛不同君。
南归喜气满东风，
草软沙平马足松。
料得家人相聚说，
也知今日发云中。
昔年曾过贺家湖，
今日烟波太半无。
惟有一天秋夜月，
不随田亩入官租。
如来妙体遍河沙，
万象森罗无障遮。
会得圆通真法眼，
始知三界是吾家。
乡闾匍匐苟相哀，
得路青云更肯来。
若使风光解流转，
莫将桃李等閒栽。
舍南舍北雪犹存，
诚对东风问小园。
一夜小园开似雪，
暗香浮动月黄昏。
春风寂寂夜寥寥，
一望苍苔雪影遥。
何处幽香飞几片，
只宜月色带花飘。
看花恰莫厌离披，
花到离披亦自奇。
不是老夫无拣择，
春风无日不花枝。
尺许新条长杏栽，
丈馀斑笋出墙隈。
浪愁草草酴醾过，
不道婷婷芍药来。
菜传新绿发生时，
花簇轻黄碎小枝。
日下时看粉蝴蝶，
背人惊鬭忽参差。
建国旧碑朝日暗，
兴王故地野风干。
回头笑谓王公子，
骑马随军过五銮。
五柳先生门乍开，
宅边植杖久徘徊。
陌头遥认颜光禄，
诘旦先乘瘦马来。
秋旱今年冷意乖，
将无断送老生涯。
山田百谷俱焦槁，
一雨何妨为菊花。
客中时序又怱怱，
孤坐初春小雨中。
弄水攀松去年事，
令人忆杀洞霄宫。
闻君出宰山水县，
家教所推民俗淳。
田里定知耕逊畔，
市廛安得讼分人。
巡关每傍摴蒲局，
望月还登乞巧楼。
第一莫敎娇太过，
缘人衣带上人头。
秋水娟娟隔美人，
江东日暮几重云。
孤灯竹屋霜清夜，
梦到梅花即见君。
立意忘机机已生，
可能朝市污高情。
时人未会严陵志，
不钓鲈鱼只钓名。
翻经灵运推不去，
爱酒渊明挽不来。
无复种莲人作社，
空馀写影佛成台。
白昼偶成芳草梦，
起来幽兴有谁知。
风帘不动黄鹂语，
坐见庭花日影移。
自觉生缘徧大千，
闭关终日看炉烟。
有人会得箇中意，
一语不彰天下传。
乔岳雄于楚粤间，
众丘迤逦酿高寒。
青藜拄到云霄上，
见得心如眼界宽。
天下都游半日功，
不须跨凤与乘龙。
偶因博戏飞神劒，
摧却终南第一峰。
半月征衫困路尘，
一樽芳酒谩情亲。
心知不是陶彭泽，
只恐黄花解笑人。
黄冠道士老而癯，
相对谈玄一事无。
劝我莫教沉宦海，
人间亦自有仙都。
渊明事晋肯臣刘，
仁杰忠良不附周。
见说三贤参羽士，
盍将吴簿配苹羞。
炎炎夏日满天时，
桐叶交加复玉墀。
向晚移镫上银簟，
丛丛绿鬓坐弹棋。
子骏福星方久照，
渔阳竹马省相迎。
他时薤水休重问，
市虎晨羊各用情。
榆荚抛钱柳展眉，
两人竝马语行迟。
还似往年安福寺，
共君私试却回时。
万里羁孤夜忆家，
边城吹角更吹笳。
须臾敕使传言语，
今日天庭赏雪花。
编松为箑寄山中，
兼得紫微诗一通。
入手凉生殊自慰，
耳频长听隠居风。
千差坐断路头通，
万里乡关一信风。
不负灵山亲记莂，
好音专待寄来鸿。
东风不与芳菲便，
故作寒霙倍酿春。
细草九衢今熨眼，
游丝百尺即遮人。
百尺难量大丈夫，
问他出处意何如。
乾坤已付刘文叔，
从此先生归钓渔。
去年春作耆英会，
一坐簪绅仰典刑。
今日共嗟天不憗，
惟瞻英范在丹青。
深灰浅火略相遭，
小苦微甘韵最高。
未必鸡头如鸭脚，
不妨银杏伴金桃。
闻君泽畔伤春草，
忆在天门街里时。
漠漠凄凄愁满眼，
就中惆怅是江蓠。
小草虚心不染尘，
传灯会上屡焚身。
光明一点元无尽，
谩结空花作好春。
我如秋蝶未忘情，
对此寒花歎此生。
常愧老来亲拄杖，
看花不似蝶身轻。
十一年前南渡客，
四千里外北归人。
诏书许逐阳和至，
驿路开花处处新。
九重蕡烛照帘栊，
三殿乘舆去贺冬。
金面垂慈多喜色，
史官书瑞奏年丰。
佳人才子两相宣，
置福端由祸所基。
永作夫妻谐汝愿，
不劳钻穴隙相窥。
一屏一榻无俗尘，
左置枯桐右开易。
重门不闭谁往还，
明月清风是相识。
庆事联翩走四邻，
吾家门户一番新。
明年双上青云去，
为汝山园作主人。
家依溪口破残村，
身伴渡头零落云。
更向空山拾黄叶，
姓名那有世人闻。
见得分明乃谓如，
分明如此尚为疏。
莫于见处留形迹，
方信心斋万象虚。
天与平湖老贺郎，
春波依旧染晴光。
可怜千载风流意，
付与租符晓夕忙。
世人不知心是道，
只言道在他方妙。
还如瞽者望长安，
长安在西向东笑。
姑射仙姿不畏寒，
谢家风格鄙铅丹。
谁知檀萼香须里，
已有调羹一点酸。
三怨盈朝积不舒，
奚齐卓子釜中鱼。
区区荀叔若乳妪，
智略无称信有馀。
皓鹤婆娑戢羽翰，
移巢忽自下云间。
主人元是蓬山伯，
特地飞来伴昼闲。
羣芳非是乏新寄，
或在繁时或嫩时。
唯有南枝香共色，
从初到底绝瑕疵。
风荷柄柄弄清香，
轻薄沙禽落又翔。
红日转西渔艇散，
一川山影暮天凉。
我欲安心未有方，
至人遗迹已茫茫。
自非窣堵波中老，
谁直先生一瓣香。
先生自合饮官壶，
野老端宜满眼酤。
白酒酿成聊送汝，
未知湿沫与江湖。
谁□銮舆向蜀行，
梨园弟子歇新声。
及知凝碧池头事，
难得乐工雷海清。
翠微寺本翠微宫，
楼阁亭台几十重。
天子不来僧又去，
樵夫时倒一株松。
长洲苑外草萧萧，
却筭游程岁月遥。
唯有别时今不忘，
暮烟秋雨过枫桥。
半生见梅唤作兄，
我诗政见梅边清。
前回待欲唤曾子，
惜许疎蟾未弄明。
日光烘碎一天云，
散作蒙蒙雾满村。
我亦知渠别无事，
不教远岫翠当门。
岸草江花万古春，
感今怀昔最伤神。
不知一片垂虹月，
照却凭栏几许人。
光武经营业未兴，
王郎兵革正凭陵。
须知后汉功臣力，
不及滹沱一片冰。
草草东园未整齐，
却于看雪最清奇。
莫嫌踏湿青鞋子，
自有琼瑶隔路泥。
流水滔滔去不回，
好花能得几时开。
丁宁莫剪门前竹，
留两三竿待凤来。
功名高并蜀山苍，
已矣封州道路长。
岁晚凛然何所似，
暗香疏影正昏黄。
携锄庭下斸苍苔，
墨紫鞓红手自栽。
老子龙锺逾八十，
死前犹见几回开。
妄意絃歌学子游，
迄无三异比中牟。
丁宁今夜东风雨，
添起潮头急去休。
拨草瞻风不惮遥，
因行掉臂上凌霄。
极穷空处翻身转，
更看西湖湛不摇。
新年何事最堪悲，
病客遥听百舌儿。
太岁只游桃李径，
春风肯管岁寒枝。
化形腐草暗生光，
数点随风过野塘。
窗下久无人夜读，
此身不入照书囊。
流落南来自可嗟，
避人不敢御铅华。
却怜当日莺莺事，
独立春风雾鬓斜。
蜗涎行窗篆诘屈，
荷叶泻露珠淋浪。
朝来危坐笏拄颊，
乱云横山如许长。
碧玉溪头黄叶村，
不闻花鸟到篱门。
憨眠似觉底时节，
山月半规新吐痕。
平湖遶舍山无盗，
官事长闲俸有金。
安得终身为御寇，
不辞儿女作吴音。
谁筑斯台学炼丹？
丹成飞上紫云端。
空馀遗址在人世，
满目青山碧草寒。
前溪绿涨雨初晴，
浮笠波心掌样平。
伎俩由来祇如此，
放教急急奔前程。
千里远木笼秋浦，
万里澄江浸落晖。
醉恨春深输杜牧，
满头无菊戴将归。
学诗有似学仙难，
炼句难于学炼丹。
换骨脱胎君有诀，
炷香特特扣诗坛。
君家诗价自姑苏，
系胄蝉联世唶吁。
欲把阿元轻辈行，
古今俗子喜相诬。
贤豪出处尽沉吟，
白日高悬只照心。
一掬信陵坟上土，
便如碣石累千金。
宿命须同一洞天，
相逢孰处故依然。
不知堕落青衫底，
何日尘泥是了缘。
两山盘屈水中分，
紫翠深深日欲曛。
孤枕短蓬吟梦晓，
一鶑啼破半溪云。
圆顶方袍复旧仪，
欣欣便觉众情熙。
可怜尽堕狙翁术，
暮四朝三元不知。
一到山头却下山，
终朝只在翠微间。
白云本是无心物，
何事高低伴往还。
屋外一蝉鸣树阴，
矮窗睡起静沈沈。
破衣半解斜阳里，
扪得蝨时多快心。
可是今年老也无，
儿孙次第饮屠苏。
一门骨肉知多少，
日出高时到老夫。
冷落杯盘下箸稀，
今年淮白较来迟。
异乡黄雀真无价，
稍暖琼酥不得时。
夏暑踰秋骄未尽，
万物皇皇久焦窘。
大雨一霈天地凉，
星斗明焕草木润。
小径纵横出紫苔，
绿阴高下缀黄梅。
榴花却是多情思，
留宿薰风未肯开。
禁门烟起紫沉沉，
楼阁当中复道深。
长入暮天凝不散，
掖庭宫里动秋砧。
春风簸雨湿郊原，
春水沄沄复旧痕。
寂寞道傍堪歎处，
柴门茅屋数家村。
花满中庭酒满樽，
平明独坐到黄昏。
春来诗思偏何处，
飞过函关入鼎门。
碧洛青嵩刮眼明，
马头次第似相迎。
天街高士还知否，
好约南轩醉一觥。
雪满前庭月色闲，
主人留客未能还。
预愁明日相思处，
匹马千山与万山。
联骑君登泉上亭，
黄尘双眼想增明。
篮舆独向溪南路，
惆怅不成同队行。
谁掘骊山起老师，
竹林灯火共心期。
年来后学轻前辈，
看彻皋比罢讲时。
碧树萧萧凉气回，
一年怀抱此时开。
槿花篱下占秋事，
早有牵牛上竹来。
楖栗横肩犯晓寒，
倚天青即是庐山。
上人幸有娘生脚，
直到高高顶𩕳间。
高出营门远出墙，
朱阑门闭绿成行。
将军宴罢东风急，
闲衬旌旗簇画堂。
无位真人赤骨律，
面门出入有谁知。
太虚元与渠同寿，
庚申凭君子细推。
嵯峨古殿记飞来，
千古传闻亦怪哉。
龙象渐随尘土化，
却疑神物欲飞回。
谁教窄路恰相逢，
脉脉灵犀一点通。
最恨无情芳草路，
匿兰含蕙各西东。
人间万事转头空，
皂帽飘萧一病翁。
不学孟嘉狂落魄，
故将白发向西风。
海上三山冠䌽霞，
六时高会雨天花。
步虚声里随风下，
吹落寻常百姓家。
世间渐觉无多事，
虽有空名未着身。
合取药成相待喫，
不须先作上天人。
梅仙踏雪步生尘，
储后梅诗雪共新。
玉句金章云锦字，
问天觅得隔年春。
巖畔移来漫一丛，
鲜鲜忽发十分红。
细看颇与鬷明类，
言善方知美在中。
蓐收传令待残更，
斗转参横露气清。
谁弄瑶池三尺玉，
怪来万壑动秋声。
渚云低压云山暮，
烟素横空落日斜。
秋老江乡稻粱熟，
一行征雁下平沙。
白秫新收酿得红，
洗锅吹火煮油葱。
莫嫌倾出清和浊，
胜是尝来辣且浓。
一溪高占翠嶙间，
终日寒泉自往还。
要看仪仪同类舞，
惜乎不接凤凰山。
梅花乱发雨晴时，
褪尽红绡见玉肌。
醉中忘却头边雪，
横插繁枝归竹篱。
玉堂伴直我何如，
想见归来不作诗。
今日秦川灞桥语，
蹇馿吹帽也相宜。
色味清香美莫名，
更怜圆树碧亭亭。
结根得所天然胜，
为对三台第一星。
东城谩祀汉苍梧，
南楚空怜屈大夫。
何似贤才徧中外，
自然朝野足欢娱。
丹成谁羨伯阳仙，
白犬腾空恐浪传。
未似尊师得丹诀，
火毬吞吐葛山前。
黎洲老人命馀宿，
杳然高顶浮云平。
下视不知几千仞，
欲晓不晓天鸡声。
昏朝麟醢凤遭烹，
鸿盍高飞入杳冥。
成佛生天俱妄想，
筑台当日译何经。
长淮准拟濯尘埃，
汉节何妨一往回。
杜宇不知归路近，
树头声急更相催。
车如流水马如龙，
花市相逢咽不通。
独闭柴荆老春色，
任他陌上暮尘红。
落絮蒙蒙立夏天，
楼前槐树影初圆。
传闻紫殿深深处，
别有薰风入舜絃。
谁家巧妇为花谋，
针线残零细意收。
不管生红难熨贴，
从教百皱缀枝头。
床头涧水响泠泠，
床上幽閒自曲肱。
莫放饮牛人洗耳，
恐沾尘污石龛灯。
百舌犹来上苑花，
游人独自忆京华。
遥知寝庙尝新后，
敕赐樱桃向几家。
畏畏佳佳石谷水，
冬冬隆隆山木风。
炉香四百六十载，
开山者谁梁宝公。
人閒日月分庭过，
天外星河入户流。
是物化金无所用，
满田种玉不曾收。
万里流离只一身，
东西南北与谁亲。
登髙且伴髙僧话，
揖孟怀陶任世人。
中下多闻多不信，
文章学解增心病。
阎公未肯便饶伊，
碓捣磨磨终不静。
病躯何处识君恩，
卧地无令四体勤。
客诵舍人诗句好，
几将笔砚一时焚。
风暖云开晚照明，
翠条深映凤皇城。
人间欲识灵和态，
听取新词玉管声。
六十不归何日归，
人生七十古来稀。
忧愁疾病常相半，
十载光阴转瞩非。
街东街西翠幄成，
池南池北绿钱生。
幽人独来带残酒，
偶听黄鹂第一声。
塞北寒梅要笛催，
更凭画鼓夺春回。
江南气候闽尤暖，
只用诗催也自开。
凤兮凤兮非无皇，
山重水阔不可量。
梧桐结阴在朝阳，
濯羽弱水鸣高翔。
荒山古寺欲黄昏，
梁上诸君欲到门。
雨湿雪童埋处土，
向来精爽更谁论。
涧草巖花日日开，
江南秋尽似春回。
旋开还落无人顾，
惟有山蜂暖尚来。
小盖高肩翼蔽无，
锺山寺里换篮舆。
相逢举止无羞澁，
一段风流似上都。
千载兴亡莫浪愁，
汉家功业亦荒丘。
空馀原上虞姬草，
舞尽春风未肯休。
堆青泛碧放船篷，
万里风前鹤发翁。
绝境满前官不禁，
此身未省叹涂穷。
东篱终日对南山，
三径荒芜十亩寛。
正欲秋英媚幽独，
可令霜鬛苦高寒。
千叶莲花旧有香，
半山金刹照方塘。
殿前日暮高风起，
松子声声打石牀。
野水平林眇不穷，
雪翻鸥鹭点晴空。
洞房岂识江湖趣，
意象冥将造化同。
菊雨凄凄江露凉，
客中无酒对重阳。
去年黑发今年白，
不似黄花岁岁黄。
虽发齐兵未不臣，
问时何用便销魂。
一生才勇都纤小，
可怪区区扫相门。
一祖南枝派五房，
红黄萼绿蜡鸳鸯。
杏红千叶元无种，
谁子翻腾箇样粧。
抽得闲身伴瘦筇，
乱敲青碧唤蛟龙。
道人扫径收松子，
缺月初圆天柱峰。
十载芳洲采白苹，
移舟弄水赏青春。
当时自倚青春力，
不信东风解误人。
不除妄想不求真，
大开宝藏施珠珍。
穷士未谙门外立，
黄金窟里作贫人。
黄金殿上一转语，
烜爀红轮照万方。
草木丛林成正觉，
砖头瓦砾放毫光。
春风帘里旧青娥，
无奈新人夺宠何。
寒食禁花开满树，
玉堂终日闭时多。
弄墨调朱妙如神，
底能瞥见写吾真。
丁宁骨骼从渠湾，
自有书生一样人。
五色文胜百鸟王，
相思兼绝寄芸香。
由来不是池中物，
鸡树归时即取将。
真人梦出大槐宫，
直上钧天广乐中。
百世木支皆玉叶，
追还舜禹旧家风。
微雨点月汉宫秋，
水殿疏萤黑处流。
凤管不调慵进曲，
却排银烛夜藏钩。
劳将白叟比黄公，
今古由来事不同。
我有商山君未见，
清泉白石在胸中。
閒将玉斧制罗纨，
醉引龙蛇竞笔端。
流落□□□□轴，
绿窗俱作画图看。
微风蹙水靴文浪，
薄日烘云卵色天。
但恨世间闲客少，
江湖底处欠渔船。
壕水深清一镜如，
天倾瑶屑打成酥。
瑠璃缸面熬琼粥，
酿出珠宫白玉腴。
岁岁春风花复墙，
摘来红实亦甘香。
当时若种瑶池本，
却恐河清未得尝。
镆邪三尺照人寒，
试与挑灯子细看。
且挂空斋作琴伴，
未须携去斩楼兰。
裂石断崖如赤壁，
暗想当年学士苏。
巨口细鳞新网得，
一樽惟有月相娱。
竦然敬立体斯存，
容貌常如见大宾。
此是圣门持守法，
必须心在可为仁。
万叠春山积雨晴，
新茶处处煮车声。
不应独送月团片，
偏与卢仝两腋生。
清潭洞澈深千丈，
危岫攀萝上几层。
秋尽更无黄叶树，
夜阑唯对白头僧。
海棠着意唤诗愁，
桃李才开又落休。
小雨轻风春一半，
去年今日在严州。
粝食麤衣随分过，
堆金积帛欲如何。
百年身后一丘土，
贫富高低争几多。
黄河西渡出平沙，
汝颍东流千里遐。
给饷当年秦令史，
封侯不种青门瓜。
玉龙昨夜起天涯，
晓看团花一尺围。
莫放妆台帘捲上，
怕惊钗畔宝鸾飞。
平步蟾宫脚失梯，
当年才命巧相违。
遭时何必由场屋，
但着青袍骑马归。
支牀纳息三百年，
也胜刳赐贮金屋。
问子多智亦多穷，
何如莲叶安巢宿。
一日勾消两卷诗，
趁忙抄得是灯时。
隔窗一鬨狂风雨，
无数啁啾冻雀儿。
胡尘未动朔云浮，
行在多懽见小侯。
愿保三冬资我乐，
更无一事使人愁。
忠臣多快奸臣愤，
天意人情可奈何。
安得臯夔能致主，
早闻尧舜复赓歌。
望外江山千万重，
北山秀气冠江东。
可怜秋月澄明夜，
怨鹤长悲蕙帐空。
秋江渺渺水空波，
越客孤舟欲榜歌。
手折衰杨悲老大，
故人零落已无多。
鸾鹤同为汗漫游，
天风吹散下沧洲。
金华有路通元气，
水绕高寒不断流。
木落天清远岭多，
水平烟尽镜新磨。
周公谢傅皆尘土，
病鹤闲来借一柯。
舍车跨马喜新晴，
倍见旌旗照眼明。
顾我未能流美化，
邦人何事喜相迎。
长明灯下三更雨，
旦过寮前万里身。
正使未能超佛祖，
也应小胜市朝人。
关南老婆横木剑，
不露锋铓大灵验。
掷下威光绝见闻，
丰城独卓无馀欠。
赤脚蓬头古观旁，
沉迷人海意茫茫。
公卿见了无奇特，
更说长生别有方。
心法两忘诸说到，
文章百鍊古风回。
方惊吸尽西江口，
又出江西一派来。
春红秋紫绕池台，
箇箇圆如济世财。
雨后无端满穷巷，
买花不得买愁来。
去年腊月正兹时，
曾逐宾尘献寿诗。
今岁威仪多胜旧，
子孙显达福累□。
落日溪桥伫立时，
溪云归尽月生迟。
溪声漏洩真消息，
借问溪翁却不知。
香风华雨政纷纷，
春困何妨聊曲肱。
三世佛相传寐语，
觉来无我坏儿孙。
棠潜俄正鲁封圻，
施伯安翔稛载归。
尸授夷吾宁复此，
君臣应愧始谋非。
低枝碧李压人头，
过雨黄梅满道周。
红日漏云初试暑，
绿阴酣露已偷秋。
雪糁酴醾压树香，
松花蔌蔌堕轻黄。
牛冈西路归来晚，
时有乌鸢舞夕阳。
楝树层层细着花，
日薰香暖蜜蜂衙。
客来傥有论文兴，
活火风炉自煮茶。
二十年中一度逢，
百年能见几回重。
幽人乐事无由并，
且醉良辰玛瑙锺。
层江波静鳄如扫，
一亩寒阴禽自呼。
莫把甘棠比韩木，
令人洒涕共长吁。
书魔才挽睡魔推，
鼻息俄惊吼怒雷。
梦到逍遥大庭馆，
不堪簷外鸟惊回。
死款都来一口供，
情穷理极卒难容。
若将皮髓论高下，
争见花开五叶红。
银壶贮雪褪轻红，
费尽思量句不工。
若使春风但桃李，
春风殊未可雌雄。
山月溪风两自由，
紫兰绿桂等离忧。
狂歌鬰鬰成何事，
一片夕阳芦荻秋。
木落孤山墓草荒，
梅花千古带诗香。
吟魂仙去谁招得，
独鹤一声幽恨长。
不羡蒲萄马乳寒，
品流须着荔支间。
幽人顿觉空囊富，
合浦明珠一夜还。
日落帘垂春日长，
懒晴天气牡丹香。
细看月面天然白，
不必姚家宫样黄。
十载重来春晚时，
羣峯献秀晓风微。
清谈更读神仙句，
一炷氲香忘却归。
大男举网锦鳞红，
稚子轻摇一榜风。
微雨斜阳身半湿，
瓦瓯醉酌主船翁。
身似孤云去复还，
投装犹记此窗间。
只应烟雨苍茫外，
即是当时万叠山。
近别几日客愁生，
固知远别难为情。
梦回官烛不盈把，
犹听娇儿索乳声。
庄子蘧蘧梦蝴蝶，
尹生昔昔睡呻呼。
吾游直在诸方外，
不但无忧乐亦无。
晓漏初传第一筹，
碧霄零露滴清秋。
常娥收拾金波尽，
不向鸳鸯瓦上流。
从昔韶华不负人，
软红尘里帝城春。
平高一望多杨柳，
殢雨霑风处处新。
羊头山笑鸡头山，
我粲文章尔漫顽。
游子白头颜不少，
任人讥侮亢高颜。
一点吴山看未了，
乡梦悠悠大江表。
夕阳何处认归颿，
野树苍烟隔飞鸟。
迢迢残梦太湖西，
窗眼未明鸡已啼。
蕙草无香秋被冷，
十年情绪雨凄凄。
今日不知明日事，
人情反复似车轮。
我今自是飘萍客，
更向长亭作主人。
依师参扣到无参，
只么呼三应亦三。
话到不相辜负处，
泸南元是旧泸南。
空劫自己无依守，
佛祖从来难启口。
九年面壁太多端，
那堪更强分妍丑。
稽山罢雾郁嵯峨，
镜水无风也自波。
莫言春度芳菲尽，
别有中流采芰荷。
一铁君王铸已成，
忽然淮上羽书惊。
归来依旧当时我，
添得髭须白数茎。
香消云锁旧僧家，
僧刹残形半壁斜。
日暮松烟寒漠漠，
秋风吹破纸莲花。
龙盘虎踞树层层，
势入浮云亦是崩。
一种青山秋草里，
路人唯拜汉文陵。
嵩山归路绕天坛，
雪影松声满谷寒。
君见九龙潭上月，
莫辞清夜访袁安。
可是笔端如与可，
亦须胸次有东坡。
自从举世夸崔白，
似觉无人识李颇。
干戈扰扰恨何穷，
南北东西任转蓬。
世事不堪长龃龉，
胸中頼有气如虹。
公旦征淮难疐尾，
仲尼去鲁速吹毛。
圣贤出处平生事，
间不容针却中惊。
唤得航船傍采菱，
柳桥竹榭曙烟深。
船头惊起蜻蜓睡，
欲立还飞到湧金。
久陪译馆清流集，
吟苦霜添相颔髭。
厌驻王成思旧隐，
年来却赴白云期。
汉使却回凭寄语，
黄金何日赎蛾眉。
君王若问妾颜色，
莫道不知宫里时。
剩水残山明竹屋，
暖风晴日倩桃花。
轻罗小扇亲曾见，
花外青帘是酒家。
日高篁竹门长掩，
春晚芜菁花乱开。
寂寞更无人问字，
一双蝴蝶雨中来。
冥得机心岂在僧，
柏东闲步爱腾腾。
免教世路人相忌，
逢着村醪亦不憎。
病起正当秋阁迥，
酒醒迎对夜涛寒。
炉中药熟分僧饭，
枕上琴闲借客弹。
馆娃宫畔响廊前，
依讬吴王养翠烟。
劒去国亡台殿毁，
却随红树噪秋蝉。
祕阁初生瑞竹双，
碧栏杆外玉墀旁。
连柯并干扶疏叶，
带月萦风兴味长。
拘尸那城有生灭，
我此世界生灭无。
桃红李白花时节，
是处江山开画图。
十五为僧二十归，
途中莫比在家时。
老僧留浙汝回蜀，
三昧从来古不知。
荒苔野蔓上篱笆，
客至多疑不在家。
病眼看人殊草草，
隔林迢递见梅花。
当机突出鸭吞螺，
奈此悬崖峭壁何。
等是苏谿蹲坐处，
且非苍桧影婆娑。
万法泯时全体现，
大似金刚经百鍊。
定光镕烁绝纤埃，
只眼圆明何用见。
烟月茫茫十里堤，
数声渔唱埭东西。
旋烧新兔倾村酒，
扶得归来醉似泥。
地吉泉甘庆所锺，
直疑遥与惠山通。
曲肱烦暑都消尽，
如卧萧萧紫竹风。
洗尽妖氛喜乍晴，
风生万马四蹄轻。
天时人事俱相契，
敢有纤儿更弄兵。
蜜勺琼浆荐羽巵，
脩门工祝俨相依。
蛾眉杂遝无穷乐，
泽上迷魂底不归。
漠漠繁香为倚风，
一枝藏白更舒红。
稀疎固喜山容淡，
零落惟愁涧影通。
雨后花头顿觉肥，
细看还是旧风姿。
坐馀自有香芬馥，
不许凡人取次知。
才呼小玉便知归，
撞破天关碎铁围。
拈出东山暗号子，
至今千古峭巍巍。
衡岳仙都迹已陈，
云台玉局敕犹新。
暮年拟乞冲虚观，
长向山中祝圣人。
湖光秋月两相和，
潭面无风镜未磨。
遥望洞庭山水翠，
白银盘里一青螺。
低枝垂蕊逗疏阴，
不学髯龙干百寻。
此去江南知几驿，
只今谁动故人心。
野路寻诗立马时，
骚人闲淡少人知。
霜华满地吹黄叶，
应有早梅开一枝。
身先诸老斡枢机，
再见王门阖左扉。
但恨东归相值晚，
岂知临别更心违。
龙井寒深碧水流，
辩才诗已在山丘。
萧萧石上风篁岭，
曾遇苏仙秦少游。
百万苍生罹热恼，
三年素女苦高寒。
清光若解知民瘼，
留与人间夜夜看。
重入都城谁与邻，
暂来还去不知春。
繁华年少莫相笑，
身是无为闲道人。
自古边功缘底事，
多因嬖幸欲封侯。
不如直与黄金印，
惜取沙场万髑髅。
紫箨粉成应渐密，
白云岑起未全高。
慙愧交亲问生事，
一溪云鸟满牀书。
风骨神仙籍里人，
诗狂酒圣且平生。
开元一遇成何事，
留得千秋万古名。
折轴南来书五车，
韦编贝叶映窗纱。
老禅不用钻故纸，
借与书生遮眼花。
符亭之地雅离羣，
万古悬泉一旦新。
若念农桑也如此，
县人应得似行人。
古木脩篁绝世间，
越王台殿作仙坛。
白羊常在玉虚远，
玄鹤不来金井寒。
地偏境静人无事，
雨后风柔物可情。
山鸟定知琴意好，
倚花浑不作春声。
卷幙风来满殿凉，
晖晖红日上回廊。
郢坊初进酴醾酒，
别是人间一种香。
屈指宣和岁在辰，
于今四十有三春。
吾家又得莱追继，
丛桂从兹不乏人。
恼乱诗情庾子山，
馋涎浑似未朝餐。
张颐一饱非难办，
争得君家伏火丹。
干戈场是太平基，
休把英雄较是非。
试问长空风与月，
周秦汉魏不曾知。
冷于陂水淡于秋，
远陌初穷见渡头。
犹赖丹青无处画，
画成应遣一生愁。
曾对君王已放还，
何须当道把渔竿。
使轺将宿人将避，
拗折渔竿赶入山。
雍丘西风鼓战尘，
令狐抵死挠张巡。
面当六矢无降色，
惊讶雷公是木人。
不逐浮云不羨鱼，
杏花茅屋向阳居。
鹤鸣华表应传语，
鴈度霜天懒寄书。
高情自与俗人疎，
独向蓝溪选僻居。
会到白云长取醉，
不能窗下读闲书。
虏求妙笔威难屈，
石载归舟贫独甘。
若使此风闻一世，
真能立懦与廉贪。
裂破古今没窠臼，
当机大阐血盆口。
脚尖趯出佛如麻，
李四张三无路走。
壁月迢迢出暮山，
素娥心事问应难。
世间最解悲圆缺，
祗有方诸泪不干。
晋画唐吟老愈奇，
堪嗟动转是风机。
幸能栩栩形中去，
何不蘧蘧梦里归。
池阳佳致说齐山，
分暇邀朋喜暂攀。
浮世谩同流水急，
野僧长伴白云闲。
道人移菊到山家，
细袅薰风带露华。
便有渊明篱下趣，
谁人着眼看荷花。
若将群卉分高下，
此种无因到画栏。
寒蝶不知红是叶，
飞来犹作野花看。
念郎南行在桂林，
蛮风瘴雨众毒侵。
室家团栾第一乐，
愿郎早归无久淫。
南国东隣各一时，
后来惟有杜红儿。
若教楚国宫人见，
羞把腰身竝柳枝。
朱丝不用挂烧桐，
一曲新丰为送公。
后夜老松风籁静，
皋禽不见月巢空。
七雄侧目虎狼都，
仁暴端由取舍殊。
燕太子留生马角，
楚王心作牧羊奴。
瑞巖长唤主人公，
突出须弥最上峯。
大地掀翻无觅处，
笙歌一曲画楼中。
双鬓成丝高颊颧，
晓窗临镜意茫然。
朱颜岂是一朝去，
暗铄潜消五十年。
洛阳佳丽与芳华，
金谷园中见百花。
谁遣当年坠楼死，
无人巧笑破孙家。
年少无愁事业新，
小诗写得楚江春。
已知字字愈头痛，
可是骎骎解逼人。
剑立溪峰信险深，
吾皇大道正天心。
百年外户都无闭，
空有关名点贡琛。
象床金埒极豪华，
出入隋唐似一家。
自古圣君须远佞，
禁中佳木不须夸。
清江一日走千艘，
独有闲仙不喜遨。
几处白云思暮合，
数行红树又秋高。
旷士同游兴自浓，
那堪霁景上曈眬。
忽惊画手开千嶂，
不见愁眉蹙两峯。
东南佳气盛衣冠，
楼阁翬飞缥缈间。
疑是落星湾上见，
更须题作小金山。
曾攀玉李青冥上，
亦摘蟠桃缥缈边。
定是三生有灵骨，
谪归犹作荔支僊。
惯说五家宗派禅，
不将玄妙与人传。
晚年一处真奇特，
食罢长伸两脚眠。
倾国娇容启色荒，
能移帝主堕三纲。
荔枝嚬笑虽甘美，
马践嵬坡促命亡。
风里为生露作粮，
腹中潇洒正清凉。
长歌商颂声初振，
细听韶音味可忘。
斜向西南月半弯，
五更正值毕叉间。
朝来骤有风兼雨，
红晕饶添一大环。
新来窗壁颇玲珑，
尽把前时臭腐空。
好丑元来都是幻，
蘧庐一付梦魂中。
半夜天香入巖谷，
西风吹落岭头莲。
空爱掌痕侵碧汉，
无人曾歎巨灵仙。
千柱依然跨宝坊，
庭前柏子久荒凉。
明珠白璧无人识，
頼有斯文万丈光。
伤禽我是笼中鹤，
沈劒君为泉下龙。
重纩犹存孤枕在，
春衫无复旧裁缝。
荪襦兰佩拥萱阶，
绿发朱颜照酒杯。
九十九洲春色里，
老人星动寿筵开。
卤簿萧萧鼓吹鸣，
属车前导乘舆轻。
□□殿里朱门閟，
无复传呼辇路声。
当馈而今渴将材，
岂无枭俊尚沉埋。
不曾荐得云中守，
也道身从省户来。
已将山色染眉黛，
更挽江波添酒罍。
珍重江山劝人醉，
笑人驱马惺惺回。
年登八秩少三春，
鼻祖功名事不伦。
红旆碧油非本意，
绿蓑青笠是前身。
姚花富贵江梅妙，
俱是花中第一流。
戏出小诗花一样，
先生下笔与春谋。
五湖云水访山家，
不问亲疏尽与茶。
若省此茶来处者，
出门风摆绿杨斜。
叠翠亭前秋水深，
思韩亭下木成林。
一生不得文章力，
且向潮阳度岁阴。
绣罢南窗睡思催，
花生银海玉山颓。
东风斜倚娇无力，
梦入湘江隔楚台。
野田分路入谁家，
绿树鸣鶑坎閙蛙。
过午歇凉人睡足，
村村水满稻吹花。
一夜西风旅雁秋，
背身调镞索征裘。
关山落尽黄榆叶，
驻马谁家唱石州。
菊坡长恨隔横塘，
城郭山林自不双。
放棹松江花已远，
涛江之外更鄞江。
捣成一百八丸黄，
入手能令热恼凉。
金粟如来身已化，
蕊珠僊子骨犹香。
泪落零阳酒一杯，
赤藤遗墨亦堪哀。
苍梧云去箫声冷，
莫是当年也误来。
庄周浪说华封祝，
汉帝虚传嵩岳声。
争似寿宁嘉节日，
千门万户愿长生。
巴陵一望洞庭秋，
日见孤峰水上浮。
闻道神仙不可接，
心随湖水共悠悠。
水岸寒楼带月跻，
夏林初见岳阳溪。
一㸃新萤报秋信，
不知何处是菩提。
有等名为虾壳青，
比似青来翅不金。
不问牙钳白不白，
须看项上带毛丁。
城中谁道有花村，
吟出园门醉入门。
共笑老人骑老马，
病身俱瘦壮心存。
霜惊叶落催寒晓，
梦破人愁觉夜长。
香暗折梅初点玉，
镜鸾呵手试新粧。
海湧通幽一径深，
怪来时作老龙吟。
阖闾觌面无回迹，
休向空山断处寻。
夔门雪里竹萌抽，
味占盘餐第一流。
深忆江西陈仲举，
如今无复寄猫头。
冰雪涔涔梅未芳，
欲羞兰蕙召东皇。
蒲萄定自有春色，
莫酌凉州孟伯郎。
隔水山青欲染衣，
一簷云影树高低。
白鸥似笑客尘土，
飞过亭前却下溪。
不嫌众里衣冠古，
自觉人前礼法疏。
已似羲之弃官后，
近逢安石赴京初。
玉蕊亭边集翠娥，
琅璈声和万年歌。
月斜酒散天风冷，
鸾鹤翩跹渡绛河。
走利奔权几日休，
归来还复郭南游。
直饶心计奸如鬼，
终恐输他善自谋。
絃中恨起湘山远，
指下情多楚峡流。
危槛曲终云影曙，
高楼风定烛光秋。
偷闲切欲访巖扃，
恍若桃源洞里春。
平世自无忧国事，
徘徊愁见避秦人。
行迹年来到处希，
独于巖壑有深期。
鹅溪道士能相属，
请和空山木落诗。
平生不惯俗尘萦，
才对南山眼便青。
天与诗人张画本，
疏梅翠竹小池亭。
琴材岂必百年期，
翠叶萋萋已满枝。
况是常生易封殖，
政平喜见中兴时。
打成一片凝如水，
风吹不动寒光起。
饭饱齁齁快活眠，
不知身在秋波里。
緜緜钟漏洛阳城，
客舍贫居绝送迎。
逢君贳酒因成醉，
醉后焉知世上情。
恻恻轻寒翦翦风，
小梅飘雪杏花红。
夜深斜搭秋千索，
楼阁朦胧烟雨中。
采菱人散夕阳收，
冷落西溪风露头。
飞入白鸥花一色，
暗香来处月如钩。
清泠空想离骚国，
至理难穷太极图。
知有老人圮下履，
恨无鸿宝枕中书。
千林摇落窍号风，
怒激秋涛气势雄。
远水兼天拖练白，
晓风委地染丹红。
游人笑语问朝霞，
处处相随攫肉鸦。
上冢归来更乘兴，
醉依柳影借梨花。
角鹰初下秋草稀，
铁骢抛鞚去如飞。
少年猎得平原兔，
马后横捎意气归。
云峰缺处支筇立，
溪溜声中弄扇行。
习习南风吹百草，
幽香知有蕙兰生。
新开絃管召天和，
喜气悠扬际海涯。
向晓金焦称寿处，
欢声更满使君家。
吹落杨花春事了，
小池新绿雨添痕。
育蚕时节寒犹在，
村落人家半掩门。
牡丹殊绝委春风，
露菊萧踈怨晚丛。
何似此花荣艳足，
四时长放浅深红。
冷矣微官已倦游，
末哉斗食尚迟留。
长裾懒向侯门曳，
任尔儿童笑拙鸠。
素艶忽从江上见，
清香还向雪中闻。
谁能送酒来相劳，
为尔开尝对马军。
南北相望恨日疏，
经时不见意何如。
喜闻髙阁扶衰杖，
竹院秋光渐破除。
清风窗外云初去，
明月池中鹤自还。
春色一帘閒睡过，
瑶花落尽不抽关。
巖前绿水无人渡，
洞里碧桃花正开。
东望蓬瀛三万里，
等閒飞去等閒来。
羊车暇日劳挥麈，
玉树春风自满庭。
欲问乌衣旧时事，
静无秋燕有秋萤。
禁门深锁寂无譁，
浓墨淋漓两相麻。
唱彻五更天未晓，
一池月浸紫薇花。
巧把真珠缕作襦，
争奇鬭好尽功夫。
文皇海内多丝帛，
只为夫人曳地无。
常年出入右银台，
每怪春光例早回。
惭愧杏园行在景，
同州园里也先开。
风冷蒹葭雨作秋，
倚门无意谒诸侯。
明年再决龙蛇阵，
塞北安南一道收。
昨夜三更日卓中，
满天星斗雨蒙蒙。
三门佛殿相携手，
要去西天路不通。
犀带金鱼束紫袍，
不能将命报分毫。
他时得见牛常侍，
为尔君前捧佩刀。
一雨绵绵不暂停，
天公于此底无情。
不应直待花飘尽，
始放阳和作好晴。
奇芬不与众芳同，
移植应从碧海中。
结子纵迟人莫怪，
灵苗端的有仙风。
乌丝玉轴陀尼表，
鬭草搴花锦不如。
不是向来元祐脚，
唐人文字晋人书。
自古才高每恨浮，
伟人要是出中州。
即今未必无房魏，
埋没胡沙死即休。
全师何日凿新泉，
浇涤尘埃是胜缘。
恐为师无均济力，
长招官索欠租钱。
鱍喇篮中活锦鳞，
风前提起不辞频。
几回绕尽长沙市，
卖与买人无买人。
笋舆轧轧乱山中，
篱落桃花泼眼红。
小驻渡头呼艇子，
一溪浅绿漾晴风。
莫笑风尘满病颜，
此生元在有无间。
卷舒莲叶终难湿，
去住云心一种闲。
贺监湖边山斗高，
水轩水坞频抽毫。
吟馀清兴杳无际，
揭蓬听雨登渔舠。
层梯险峻出瑶台，
游者多从半路回。
天宝洞中如不到，
西山元似不曾来。
急着无如救赵危，
远从楚魏近从齐。
田光老缪翻成错，
匕首咸阳策最低。
鹭鸶鹭鸶何遽飞，
鵶惊雀噪难久依。
清江见底草堂在，
一点白光终不归。
渭城朝雨不须歌，
烂醉江头舞短蓑。
自是先生眼根钝，
天狐伎俩本无多。
应用从来不复藏，
当机何得昧真常。
只知报道王来也，
不觉浑身在帝乡。
竹里巧传幽鸟语，
月台高视客星移。
乡园何幸立分鼎，
鸣鼓铿钟乐圣时。
强记师承道古先，
无穷新意出陈编。
一言有补天颜动，
全胜三军贺凯还。
衢信相望百里间，
从来疎阔若为颜。
与君既亲亦有故，
他日当期数往还。
赠春须记折花时，
坐恨江南信息迟。
还向瑶林主人问，
东风应傍去年枝。
种得成时我已归，
明年此际弄秋晖。
丁宁园叟频浇灌，
要见元功无尽机。
案牍稀疏意自开，
夜阑幽梦晓方回。
青苔红叶骚人事，
时见诗筒去又来。
黑头红项背身跎，
更兼大腿及捶拖。
牙齿赤红如钳样，
连赢数阵不为多。
小室潇然一钓蓬，
主人闲散似渔翁。
有时风雨惊残梦，
如在松江烟浪中。
莫向如来行处行，
一身堕落万寻坑。
人神百亿扶难起，
耳不闻声目似盲。
竹映丹枫转短篱，
有花开处尽空枝。
春风想见如铺锦，
惆怅来游不是时。
涵秋古涧落珠旒，
几欲相将作胜游。
芒屩未穿心已懒，
不如莫莫且休休。
□□戴白苍头丑，
笔秃无花藻思枯。
惟有春风不知老，
年年傅粉又施朱。
冷屋栖云是几年，
嗔人履迹破苔钱。
不辞更入山深处，
手种西方社里莲。
锦城一别鬓成丝，
今日山阴送杰师。
乱絮飞花扑行路，
正如东郭放船时。
厚于太古暖于春，
耳目无营见道真。
果使屈原知醉趣，
当年不作独醒人。
穿冢难酬地下知，
逢人多说项斯诗。
今朝痛洒西州泪，
万里梅花欲放时。
湘君谁识是皇英，
占得君山冷淡青。
月满湖平相照处，
姮娥应得见娉婷。
中州无地堪投足，
垂老携家泛瘴江。
不爱朱丹画车毂，
且贪紫翠入船窗。
直到劫空明自己，
有无不堕超生死。
夜船载月钓沧浪，
清白传家只如此。
薄粥枝梧未死身，
饥肠且免转车轮。
从来不解周家意，
养老常须祝骾人。
海水西飞照柏林，
青云斜倚锦云深。
水风暗入古山叶，
吹断步虚清磬音。
金陵陈迹老莓苔，
南北游人自往来。
最忆春风石城坞，
家家桃杏过墙开。
万山拥碧屹不动，
万石嵌崖何可攀。
似这立身须定得，
定时方始是牢关。
利门名路两何凭，
百岁风前短焰灯。
祗恐为僧僧不了，
为僧得了总输僧。
闻道溪桥澁欲干，
黄昏缟袂不禁寒。
爱之不见空搔首，
玉立亭亭可得干。
竹宫春祀望神仙，
百和烟高杂绛烟。
中夜上元来玉座，
五云随凤驾珠軿。
不顾此身轻夜驰，
晚年吟苦亦奚为。
从来簪折瓶沈事，
已在双鬟暗合时。
当代涪翁有素评，
此花雅合唤梅兄。
玉宸殿上重差次，
可是诗人许与轻。
而今用武尔攻文，
流辈干时独卧云。
白发青袍趋会府，
定应衡镜却慙君。
殿后鞓红色漫秾，
绛桃空自笑春风。
何人击碎珊瑚树，
恼得瑶姬面发红。
阑干曲曲柳阴阴，
路积残红半指深。
却谢多情双燕子，
飞来飞去说春心。
喧静不由居远近，
大都车马就权门。
野人住处无名利，
草满空阶树满园。
东行就日北看云，
君宠亲恩两系心。
毕竟蒭荛何所补，
不如留着在山林。
红霞紫气昼氲氲，
绛节青幢迎少君。
忽从林下昇天去，
空使时人礼白云。
圣人弃智妄中寻，
质实先明朴在心。
坦荡玄门常不达，
那非那是秘源深。
亲为父子须还爱，
分属君臣合用钦。
细算天心无负我，
我生犹有负天心。
布裘菜饭久忘言，
粝食粗衣过上元。
怪底狂风迷四野，
荣光自满濯龙门。
楚国城池飒已空，
阳台云雨过无踪。
何人更有襄王梦，
寂寂巫山十二重。
狂奴肯顾安车聘，
祗爱东阳七里滩。
谁道世间人不识，
客星光射紫微寒。
白日腾腾睡醉乡，
尘丝撩乱罥巾箱。
从令易趁繙书课，
满眼精神下五行。
隋堤绿柳漾清流，
画舸输君烂漫游。
柘荡高湖须老伴，
不妨捩柁出湾头。
逸气飘飘正妙年，
纵横礼乐扫三千。
胪传玉陛星辰晓，
姓字巍居鼎甲先。
惟有罇前今夜月，
当时曾照堕楼人。
梧桐叶老蝉声死，
一夜洞庭波上风。
一宵何期此灵境，
五粒松香金地冷。
西僧示我高隐心，
月在中峰葛洪井。
海山半夜失蓬莱，
微带云根雨脚来。
元是道家清绝境，
世间妄指作阳台。
书带环生缭岸青，
叶间虫篆学阳冰。
墨池文冢非难化，
芝菌从教子厚蒸。
六合沉冥四壁空，
梦魂只绕楚云东。
明当挂席黄天荡，
卧看茫茫柳絮风。
雪飞不到越王台，
万树千枝满意开。
花太清高天也妬，
转教滕六御风来。
紫微行乐不到处，
绝胜何人共赏心。
况是难逢开口笑，
强须携手一披襟。
红泥椒殿缀珠珰，
帐蹙金龙窣地长。
红兽慢然天色暖，
凤炉时复爇沈香。
巴陵崒嵂试跻攀，
胜概全归指顾间。
笑倚松风聊洗耳，
隔云好鸟语间关。
毡厦鸿儒彯侍缨，
百年丰芑燕承平。
上方亲述先朝志，
黄繖清晨下迩英。
稻粱收尽水田空，
闾舍翁妪雨后舂。
颗粒拟输官府税，
只留糠覈过穷冬。
眨起眉毛钟已成，
不容着手勒钟铭。
一铺岭上新功德，
只欠将来点眼睛。
碧油幢下立功勳，
韬略双全独见君。
一自赤心来报国，
边头刁斗不曾闻。
检校西畴首忍回，
雨佳小恨较迟来。
抄云淅玉何曾梦，
只拟禾孙作粥材。
柳条风暖会吟诗，
林下池边屐齿移。
别后过从更疏懒，
暮蝉嘹乱不胜悲。
江边终日水车鸣，
我自平生爱此声。
风月一时都属客，
杖藜聊复寄诗情。
指点移舟着柳堤，
美人相顾复相携。
上桥更觉秋香重，
花在西陵小苑西。
平日渔樵皆病涉，
当年将相尽成功。
淮阴未济酂侯识，
留得雄才归汉中。
江南鲥鮆客夸肥，
公到常州鲙熟时。
见说桐江鱼亦好，
昔贤多作钓台诗。
独擅兹山四十年，
凝之去后见君贤。
羽衣时向云间去，
为爱飞泉不肯仙。
云间铁甕近青天，
缥缈飞甍百尺连。
几番画角催红日，
无事沧洲起白烟。
道傍女予双髻鸦，
两足如雪踏纺车。
村庄人家只如此，
齐宫步步生莲花。
青春本是耐官劳，
却入山居便养高。
清话一閒甜蚁梦，
黄尘万事等鸿毛。
五百年前兴废事，
至今人号旧州城。
草铺昔日笙歌地，
云满当年剑戟营。
着枝犹有露华腴，
谁把红纱罩玉肤。
龙眼也随君并熟，
一生空作荔枝奴。
明堂摄政朝群后，
四海流言孺子疑。
何事召公犹不说，
丹心惟有鬼神知。
元丰应制规模在，
奕奕风流自一家。
词剧清新过小庾，
情多儿女笑张华。
年年春色报公知，
不与天涯驿使期。
我是平章风物主，
可知东阁见君时。
汗漫相期欲控鲸，
龟楼粗可寄閒身。
天敎吴猛亲常健，
乞与商山九斛尘。
断桥流水涵虚碧，
远岸空山锁晚青。
勒马为看溪畔景，
森森古木暗长汀。
星冠鹤氅賸威仪，
新纳官钱得度归。
惭愧三茅老兄弟，
一生木石草为衣。
溪上千峰碧玉环，
瞰溪台榭紫云间。
鸟啼花落非人世，
似在金鼇山上山。
东风吹雨送残春，
冉冉年光次第新。
君看枝头如许绿，
争教桃李不成尘。
团团特石凿灵龟，
口内喷流世莫疑。
造化始知心所有，
几人到此乱针锥。
大璞中函天地精，
卞和抱出愈分明。
一番刖足一番哭，
哭杀世人无眼睛。
一树幽花见紫荆，
杜陵诗句属吾情。
江东消息关河阔，
况我平生寡弟兄。
北窗竹簟午阴凉，
亦有清风到我旁。
还与陶公事同否，
未妨诸子细商量。
建岭人夸第一纲，
湘中热后已先尝。
虽然声价殊官焙，
反觉山家气味长。
春风绿徧林间木，
想见晴岚扑閒屋。
山人琴剑未归来，
知谁把我残书读。
飞泉何事仰空流，
无数明珠散不收。
注辇昔时曾撒殿，
至今抛掷未曾休。
廓然莹彻周沙界，
言语难诠无可解。
别传一句了非言，
妙契圆通观自在。
寂寞吹香野水滨，
霜蜚月坠倍精神。
横陈故作临窗影，
妙韵谁云画逼真。
入峡长思出峡行，
出来却忆峡中清。
一江碧水供诗砚，
两岸青山作砚屏。
少时铁马蹴河冰，
老去摧藏百不能。
风雨满山窗未晓，
只将残梦伴残灯。
殷勤不为学烧金，
道侣惟应识此心。
雪里千山访君易，
微微鹿迹入深林。
把酒凭君唱柳枝，
也从丝管递相随。
逢春只合朝朝醉，
记取秋风落叶时。
东山护晓日葱昽，
一簇楼台紫翠中。
鸳瓦露漙鳞甲动，
参差翬影挂斜红。
昔卧隆中今渭湄，
真龙长御快风飞。
出关吹碎儿郎胆，
安用军师更指挥。
未见枝间着子初，
闻名已疗渴相如。
花肌自是冰和雪，
那得生儿不似渠。
红白戎葵相间繁，
含情尽日对书轩。
夫君太恃西垣贵，
只爱当阶药树翻。
步趋坐立若山河，
盛德华夷共咏歌。
议论偏颇真可怪，
阿瞒高帝彧萧何。
青黑文身志气豪，
生擒六贼脱尘劳。
当年尚有弯弓手，
射杀三尸入大罗。
春已去，夏初临，
相逢休话本来心。
随缘斋粥海山寺，
从听堂前草自深。
上古轮囷说寿樗，
何人玉斧㔉霜腴。
有知定见非凡物，
盍作堂堂五大夫。
何事金舆不再游，
翠鬟丹脸岂胜愁。
重门深锁禁钟后，
月满骊山宫树秋。
也不悲噫也不歌，
只将恬淡养天和。
团蒲徙倚谁呼觉，
梦里分明被佛呵。
两月中原消息断，
不应京国亦无闻。
庙堂如未弃黎庶，
日日诏书清垢氛。
暖袭游人陌上尘，
不知花信几番新。
莫教吹到荼䕷处，
吹到荼䕷是晚春。
前后殷勤选众芳，
名园移植总成行。
要须花笑春风里，
次第迎公入醉乡。
谢娘休漫逞风姿，
未必娉婷胜柳枝。
闻道只因嘲落絮，
何曾得似杜红儿。
戏跃莲池四五秋，
常揺朱尾弄银钩。
无缘摆罢芙蓉朶，
不得清波更一游。
石梅落落欲黄时，
细两蒙蒙暗不开。
数日不行台下路，
不知江水过山来。
七曲溪边古寺基，
石塘春水绿漪漪。
澄波不见招提影，
只有山光似旧时。
曲江丝柳变烟条，
寒骨冰随暖气销。
才见春光生绮陌，
已闻清乐动云韶。
画船西去水成乡，
玉管朱弦出上方。
衰病不须多酌我，
次公非酒亦能狂。
云间征鴈水间栖，
矰缴方多羽翼微。
岁晚江湖同是客，
莫辞伴我更南飞。
两川相望各繁华，
二牧蕃宣出一家。
衣绣聊为乡社宠，
行看召节向天涯。
柳烟梅雪隐青楼，
残日黄鹂语未休。
见说自能裁袙腹，
不知谁更着帩头。
夏日龙池小宴开，
轻绡雾縠试新裁。
酒阑齐逐采莲去，
隔浦鸳鸯箇箇猜。
兰溪春尽碧泱泱，
映水兰花雨发香。
楚国大夫憔悴日，
应寻此路去潇湘。
帘疎财许客窥班，
未得缠头小破悭。
已结云愁蜚蝶梦，
莫斜秋水蹙春山。
汴水隋堤总寂寥，
春风吹恨未曾消。
长条本自无拘束，
也向人前学舞腰。
先贤盛说桃花源，
尘忝何堪武陵郡。
闻道秦时避地人，
至今不与人通问。
红肩红脇不为奇，
连连赢得也防虞。
今铃落了终难复，
无情去鬭却成灰。
洪波奔放不停尘，
万劫茫茫寄此身。
毕竟无人会休去，
满堂栝木不能春。
寒入仙裙粟玉肌，
舞馀全不耐风吹。
从教旅拒春无力，
细看腰支嫋嫋时。
昔咏洗刀鱼眼红，
少陵才思摩秋空。
今朝大嚼有馀兴，
佳句复出文章翁。
月落空山闻数声，
此时孤馆酒初醒。
投人语若似伊泪，
口畔血流应始听。
他乡异县老何堪，
短发萧萧不胜簪。
旋买一樽持自贺，
病身安稳到江南。
冰雪玲珑汪太中，
吟诗十叶有家风。
天寒日暮江东道，
逢此颦呻牛口翁。
霜着芳苞翠作围，
数椽潇洒映斜晖。
木奴何必须千树，
乞得閒身径且归。
依依杨柳绕溪斜，
黑白溪头鹄伴鸦。
雨过芜菁自春色，
一丛茅屋野人家。
船中活计只诗编，
读了唐诗读半山。
不是老夫朝不食，
半山绝句当朝餐。
人从北固山前去，
云水苍茫日向西。
今夜渡江何处宿，
杨花落尽子规啼。
试着轻衫问晓晴，
野棠花下有清明。
不如独上江楼去，
坐听春潮送艣声。
龙骧虎步反狐疑，
解事陈琳却似癡。
灭火不关千里草，
汉家社稷付屠儿。
即墨门开纵火牛，
燕师营里血波流。
固存不得田单术，
齐国寻成一土丘。
游丝垂幄雨依依，
枝上红香片片飞。
把酒问春因底意，
为谁来后为谁归。
乌巾袅脚锦袍襴，
供奉新来进押班。
从此便应閒日少，
玉除轮日侍天颜。
谩说教人学诵经，
胸中泾渭甚分明。
金沙影里无穷数，
散作一滩流水声。
闲步水南因水北，
仍从山后复山前。
日归海底龙方觉，
月到天心虎正眠。
垂杨百尺临池水，
风定烟浓盘不起。
欲折长条寄远行，
想到君边已憔悴。
琅玕壁上林稍接，
彷彿胎仙舞雪翎。
欲识主人斋扁意，
此君相对不容声。
诏谓将军急击戎，
连营已列汉旗红。
须君磨盾作露布，
破阵谁先第一功。
竹满园林水满池，
旋栽黄菊补疎篱。
白云遮断红尘路，
人是人非总不知。
拔毫已付管城子，
烂胃曾封关内侯。
死后不知身外物，
也随樽俎伴风流。
一川佳景疏帘外，
四面凉风曲槛头。
绿野平流来远棹，
青天白雨起灵湫。
山自青青水自流，
五云犹绕帝王州。
谁将千幅鹅溪绢，
画出东南一片秋。
东篱秋色徧幽坡，
蔟蔟金英洗露华。
君且试推彭泽看，
五行何处爱黄花。
吴甸落花春漫漫，
吴宫芳树晚沈沈。
王孙不耐如丝雨，
罥断春风一寸心。
冰屏四合响流泉，
白玉杯盘奉御筵。
纵有炎蒸无处入，
水晶宫阙会神仙。
小楼连苑碧山前，
终日凉生枕簟边。
自是西湖秋更好，
水光山色接长天。
有鱼可漉酒可沽，
尔更未知山水娱。
今晨系缆才须臾，
异日回头看画图。
药山用处少人扶，
堪笑云巖与道吾。
犹向荣枯生解会，
岂知潘阆倒骑馿。
不杂商山绮与园，
生涯占得小桃源。
平生隠德知多少，
跨灶诜诜已六孙。
五马来时集宴游，
江山风景勿关愁。
合思戮力中原语，
对泣何须作楚囚。
乳酪醍醐僻郡无，
多酸梅子岂吾徒。
香擎翠笼青冥出，
旧事从谁说上都。
不居南北与东西，
万法无生何所疑。
巖树庭莎标妙相，
猿啼鹊噪应真机。
万木垂垂欲改柯，
根萌焦渴奈春何。
晚来础汗南风壮，
会有溪云载雨过。
长忆唐从天宝初，
开元气象了无馀。
宫中已制霓裳曲，
刻石山灵失笑渠。
倦投破驿歇征骖，
喜见山光政蔚蓝。
不奈东风无检束，
乱吹花片点春衫。
钵囊有润何癯瘠，
鱼鼓无声太寂寥。
更向冲衢见车马，
可能不过虎溪桥。
土木形容殷七七，
水云情性许閒閒。
身中火枣无人会，
此药元来便驻颜。
条风窗户柳阴阴，
云碧春衫熨水沉。
花里小栏人不到，
流鶑啼起去年心。
江南江北望烟波，
南国浮云水上多。
共说总戎云鸟阵，
中原将帅忆廉颇。
撒手那边千圣外，
见知不与凡同会。
高峰绝顶棹孤舟，
海里炉焚烟自在。
蓬山侧畔屹蠔山，
怀玉深藏万壑间。
也被酒徒勾引着，
荐它尊俎解它颜。
絮花如雪草如茵，
寒食清明处处春。
惆怅钱塘门外路，
今年人哭去年人。
孟仲争秋毒热新，
自今三指算归旬。
已判明月隔千里，
可对茱萸少一人。
满山朝气蔼芳晴，
鸟蹈幽松弄好声。
九十日春如梦过，
看花不是少年情。
青草湖边日色低，
黄茅嶂里鹧鸪啼。
丈夫飘荡今如此，
一曲长歌楚水西。
一宿经窗卧白波，
万重归梦隔烟萝。
若言不得南宗要，
长在禅牀事更多。
飘然吟魄到鳌山，
好句空疏水石间。
眼界清虚心不息，
浮生能有几人闲。
一幅无文倍息全，
无端流落水云边。
秋空雁字重书出，
顿首分明到不宣。
凿山疏水出长江，
王气如何可厌禳。
后五百年依旧在，
空教晋帝笑秦皇。
千点斓斒喷玉骢，
青丝结尾绣缠騣。
鸣鞭晚出章台路，
叶叶春依杨柳风。
长安深夜雪漫漫，
欲觅心安转不安。
纵使言前开活眼，
那知已被老胡谩。
推倒西墙平日功，
暑天饶作一窗风。
人间岂有炎凉隔，
只在施为向背中。
洞门深锁白云横，
旛影坛高夕照明。
落叶满阶人语寂，
翩然野鹤啄棋枰。
风飒沈思眼忽开，
尘埃污得是庸才。
那堪更见巢松鹤，
飞入青云不下来。
鹿龙高蹑九霄难，
共驾仙车去不还。
遗迹至今空有桧，
不知蝉蜕此山间。
正是瞿唐莫下时，
却将行止问舟师。
老夫也是归心急，
不记前吟滟滪诗。
晨兴略整案头书，
十日庭中始扫除。
未免丁宁惟一事，
临池莫钓放生鱼。
节里人家笑语饶，
日高犹自烛光交。
霜林遮眼八九叶，
露竹出墙三四梢。
细雨无声忽有声，
乱珠跳作万银钉。
呼僮速买庉村酒，
更煮鲈鱼莼菜羹。
梅黄时节怯衣单，
五月江吴麦秀寒。
香篆吐云生暖热，
从教窗外雨漫漫。
竹林如洗静娟娟，
雪意犹酣晓色鲜。
云缠山腰腰带缓，
雨沾水面面花圆。
大道分明绝点尘，
何须枯坐始相亲。
杖藜日涉谿山趣，
便是烟霞物外人。
门前春水青如罗，
采兰船小长经过。
未须折兰喜相赠，
见此自令忧思多。
闻说羣花烂漫开，
知君醉赏不能来。
临风对酒空惆怅，
不得相从把一杯。
倒影晴溪蘸碧峰，
庵居活计尽从容。
懒能着眼看时事，
相约梅花住过冬。
饥寒万卷寄萧疎，
越路三千去上书。
明主既知尧舜事，
故山依旧爱吾庐。
一依风霜万木枯，
岁寒惟见老松孤。
秦皇不识清高操，
强欲烦君作大夫。
旧苑新晴草似苔，
人还香在踏青回。
今朝此地成惆怅，
已后逢春更莫来。
尽日看云首不回，
无心都大似无才。
可怜光彩一片玉，
万里晴天何处来。
去马来车扰扰尘，
自难长寄水云身。
碧巖后主今为客，
何况开山说法人。
白米干薪好井泉，
甘餐美睡若登仙。
从来不惯尝盐酪，
席下何须有一钱。
草色苔痕绿满庭，
读书声向梦中听。
湿云冷雨更愁绝，
寂寞旅牀思鹡鸰。
九奏清新称玉斝，
八珍和旨奉兰羞。
须知天子娱亲意，
不为乘春事燕游。
断桥流水两无期，
残日轻云处处疑。
乞与行人自沽酒，
满旗风雨豆花篱。
至乐纷华苦未真，
至游无朕亦无身。
细看浮世多尘坌，
如我得归能几人。
窗林绿气冷香彜，
山带斜晖半入溪。
幽鸟似嫌人至数，
瞥然飞过隔林啼。
百道飞流向剡飞，
高田不歉下田肥。
吴人只道吴山好，
黄独如拳也救饥。
行到篱边菊已黄，
相逢不改旧时香。
自怜失意秋风后，
犹为寒花一举觞。
瀫水一言亲领略，
桐城千里重相闻。
节角誵讹斩新句，
不知居士与谁论。
忆山摇膝石上晚，
怀古掉头溪畔凉。
有时得句一声发，
惊起鹭鹚和夕阳。
由来相爱只诗僧，
怪石长松自得朋。
却怕他生还识字，
依前日下作孤灯。
久读僊经学养形，
未容便应少微星。
一枝新锻金雅觜，
更向名山斸茯苓。
贡馀龙餠非常品，
绝胜卢仝得月团。
岂有诗情可甞此，
荷君分贶及粗官。
青山何似越山青，
年少经行得老生。
欲结茅庵江上住，
却嫌山水太分明。
古人断臂觅安心，
岂有他能我不能。
好手手中夸好手，
千年常住一朝僧。
蜀客南行祭碧鸡，
木棉花发锦江西。
山桥日晚行人少，
时见猩猩树上啼。
三受降城无壅城，
贼来杀尽始还营。
漠南漠北静如扫，
清夜不闻胡马声。
修纤似束楚腰支，
杨柳春风二月时。
金地化身千佛眼，
锦江新様十宫眉。
湖天雪景弄朝晖，
清彻如云散雨衣。
肌骨已随云影去，
玄真仙代竟忘归。
燕山烧营火照云，
羽书夜半飞入秦。
铁衣血冷不敢脱，
功在将军不在身。
六曲溪头处士家，
年年篱落万枝花。
怪来驿使无消息，
却报烟村一树斜。
？忻得计掩深关，
口醭心灰一味闲。
自笑行藏无料处，
又随缘业过焦山。
满马尘埃叹滞留，
空劳魂梦遶南州。
湧金亭下烟波阔，
聊作西湖一段秋。
近郭风光日日新，
城头溪上互寻春。
欲知昨日篮舆客，
便是今朝画舫人。
环山清浅一溪水，
夹迳高低十里松。
烟锁石门疑路断，
斜阳影里忽闻钟。
一年春色已平开，
始见芳香傍砚台。
惭愧梁园飞雪里，
几番玉斝醉新梅。
寂寂黄山处士居，
空林急雪鸟相呼。
不知此子何由见，
归与先生作画图。
空山落日又逢僧，
雨杂尘灰满帽纹。
但忆来时门不掩，
麝香偷卧石床云。
汉室兴亡一聚尘，
山河社稷几翻新。
独馀七里滩头水，
只属严家不属人。
十里清风一饷间，
片帆真欲解人颜。
林家庄近闻鹅鸭，
船到阊门尽未关。
危梯破雪入河池，
今日还辕岁一朞。
道是得归元未是，
却移边角利州吹。
殷勤傍石遶泉行，
不说何人知我情。
渐恐耳聋兼眼闇，
听泉看石不分明。
趣利求名空自忙，
利名二字陷人坑。
疾须返照娘生面，
一片灵心是觉王。
渔父长歌招屈子，
女儿高髻学昭君。
虽存九辨欲谁继，
便有琵琶那忍闻。
万炬银花锦绣围，
景龙门外软红飞。
凄凉但有云头月，
曾照当时步辇归。
冷官门户日萧条，
亲旧音书半寂寥。
惟有太原张县令，
年年专遣送蒲桃。
枝上啼鸦巢欲成，
晴簷向日乳鸠鸣。
可怜霜雪馀威尽，
春草无名着处生。
采诗直须别具眼，
论人尤贵平其心。
莫重所闻轻所见，
四方岩穴有知音。
觚稜栖雀五云深，
此日江湖向阙心。
朽骨不堪重拂拭，
涓人莫枉费黄金。
路狭才容飞鸟过，
山将生合柰山何。
不知天外山长短，
何事窥来一管多。
雷鼓千通破大幽，
天开狱钥纵累囚。
驿书散出先飞鸟，
一日恩流四百州。
春意萌于肃杀中，
玄冥信有斡回功。
东皇太一无情甚，
吹去才消几阵风。
溪水清涟树老苍，
行穿溪树踏春阳。
溪深树密无人处，
唯有幽花渡水香。
南泉打破闲家具，
浩浩诸方作话看。
今日为君重举过，
明明历历不颟顸。
风帘淅淅漏灯痕，
一半秋光此夕分。
天为素娥孀怨苦，
并教西北起浮云。
宦路半生真跛鼈，
词场末技止蹄馿。
南山纵自能招隠，
北阙如何不上书。
牙如刀剑面如铁，
眼放电光光不歇。
手把蒺藜一万斤，
等闲敲落天边月。
阿母云车下建章，
茂陵秋草竟荒凉。
汉庭卿相如麻苇，
只数窥窗陛戟郎。
浅倾西国蒲萄酒，
小嚼南州豆蔻花。
更拂乌丝写新句，
此翁可惜老天涯。
雨馀凉气晓风渢，
却爱朝阳一抹红。
照影芙蕖天与远，
可能犹恨打头风。
上林佳果久流声，
秋径香苞特假名。
正頼蟹肥新酒熟，
幽人来赏两含情。
回看巴路在云间，
寒食离家麦熟还。
日暮数峰青似染，
商人说是汝州山。
桑竹成阴不见门，
牛羊分路各归村。
前山雨过云无迹，
别浦潮回岸有痕。
朱轮驷马锦障泥，
郡守官仪足品题。
自是老身无宿分，
卧乘篮舁一鸡栖。
七夕庭中罗绮干，
邻家应是鄙儒冠。
文章满腹无人识，
铺与青天白日看。
淋漓醉墨洒屏间，
逃暑祇园闯一斑。
小阮诗怀饱丘壑，
可无只句饷江山。
横风疾雨为花厄，
霁日暄风又不禁。
我欲小施调燮手，
酌中寒暖半晴阴。
谁言粉白但闲居，
纫补尚烦金十奴。
治得棼丝有条理，
却嫌红女未工夫。
微月笼云黯淡明，
忽闻索索雨来声。
可怜窗外梨花老，
一夜飘残雪片轻。
乐天妙语过鸡林，
平处犹为治世音。
豁达如今唯李老，
不妨风月自閒吟。
举头但觉云头闇，
移脚何曾雨脚干。
衣裌未便时衣褐，
薄寒浑作晚秋看。
昨夜三更转向西，
明眼宗师为指迷。
若于话下寻端的，
未免泥中又洗泥。
月中桂斫夜琅琅，
捣就琼花绝粒方。
繇是蟾宫折云路，
愿持云粉荐霞觞。
论士平生妙入神，
是谁无此耳轮囷。
唤锺作甕皆堪笑，
自是渠侬听不真。
故园一别换年华，
客里看花更忆花。
昨夜西窗无限月，
伴人春瘦一枝斜。
曲槛榴花绛色鲜，
博山一缕水沉烟。
奉华窗户清无暑，
习习香传远岸莲。
秋城雨气白纷纷，
不见青山只见云。
古寺半欹僧去尽，
乱鸦飞上五王坟。
胡雏吹笛上高台，
寒雁惊飞去不回。
尽日春风吹不散，
只应分付客愁来。
梁园尘土著人腥，
有似淮山照眼明。
爱君心迹曾无系，
一片孤云去就轻。
雨馀溪涨急机舂，
缘岸人家柳弄风。
路转源深行步缓，
青山映水野桃红。
徐徐出土非人种，
枝叶难投日月壶。
为是因缘生此地，
从他长养譬如无。
园林芳事已阑珊，
开尽荼䕷亦懒看。
深院日长眠听雨，
重重帘影隔春寒。
碧玉班班沙历历，
清流决决响泠泠。
自从造得滩声后，
玉管朱弦可要听。
水边犬吠隔疎林，
篱落萧森日半阴。
繁杏锁红春意浅，
晚梅飘粉暮寒深。
已为春风一醉来，
不知粧镜为谁开。
虙妃只解如飘雪，
也费陈王八斗才。
已甘灰冷竹窗前，
那意移来近绣毡。
唯有幽人一寒暑，
闭门高卧雪深天。
江头烟树色如故，
记得向来舟出时。
更读西行旧诗集，
集中多是沌中诗。
不到兹山二十年，
岂知重见旧山川。
烟深虽不见湖水，
且看长空万里天。
妇馌耕夫日尚长，
碓声呜咽宿舂粮。
寻思一饭何时饱，
秧种青青麦未黄。
早将忠义立殊勳，
鄂渚登临气压云。
异日云台观画像，
要须压尽汉将军。
磵边云泠裛苍苔，
木杪金灯午夜开。
更问昙猷在何许，
分明犹隔海门来。
不许蟾蜍此夜明，
始知天意是无情。
何当拔去闲云雾，
放出光辉万里清。
十年淹泊望修门，
临水登山几断魂。
短鬓星星身欲老，
小楼微月宿青村。
指出明明是甚么，
举头鹞子穿云过。
从来这碗最希奇，
解问灯人能几箇。
明时一士不遐遗，
臣子无才盍自知。
骑马趋朝常处士，
几人笑诵醉翁诗。
督邮一见未为辱，
不暇税冕为膰肉。
栖隠阁上字犹新，
堪歎五湖去不速。
谁收春色将归去，
慢绿妖红半不存。
榆荚祗能随柳絮，
等闲撩乱走空园。
忆年十五在江湄，
闻说平凉且半疑。
岂料殷勤洮水上，
却将家信讬袁师。
女子争桑事至微，
两国暴骨实堪悲。
太行孟门岂崭绝，
坐觉人情尤崄巇。
梦回斜日转花阴，
时有黄鹂送好音。
高卧草庐人不识，
东风啼鸟独知心。
楼头吹彻几寒梅，
推枕穿衣晓帐开。
蚁鬭蜗争求予决，
老夫身世自难裁。
霜日知春有信归，
腊前偷暖漏春晖。
北风也翦寒梢叶，
吹作鹅黄乱蝶飞。
山围故国周遭在，
潮打空城寂寞回。
淮水东边旧时月，
夜深还过女墙来。
桃李阴阴子满枝，
春心密意两忘机。
无何一点流鶑过，
惊动杨花簌簌飞。
涓涓壁间通小池，
小雨廉纤未作泥。
深炷炉香高着火，
何须骑马听朝鸡。
瘦颈隆肩碧眼生，
翰林亲讚虎头能。
终年不语看如意，
似证禅心入大乘。
楸树馨香倚钓矶，
斩新花蘂未应飞。
不如醉里风吹尽，
可忍醒时雨打稀。
弘景层楼掉太清，
万龙捲翠响泠泠。
此心不出三界看，
一片秋声何处听。
总欠韦郎一夜霜，
诸方拈出半青黄。
碧云更不上盘饤，
举似诸方笑一场。
厌听诸方三昧禅，
却思夜雨对床眠。
欲知千偈如翻水，
看取朝来绿涨川。
朝来和气巳氤氲，
碧瓦朱甍照眼新。
永昼更添莲漏水，
晴曦容与蘂宫春。
苔封九锁碧琅玕，
中有仙宫玉佩寒。
阊阖忽闻呼案吏，
来乘灏气跨青鸾。
玉盌金罍倾送君，
江西日入起黄云。
扁舟乘月暂来去，
谁道沧浪吴楚分。
千载传闻孰是非，
高梧脩竹晚风微。
欲知古寺曾栖凤，
楼殿今无燕雀飞。
自海陵来向海安，
分明如渡鬼门关。
若将九折回车看，
倦鸟何年可得还。
苍松夹径二十丈，
碧殿藏云五百尊。
金钟散响撼星斗，
众灯续焰移朝昏。
盘中共解青菰粽，
衰甚犹簪艾一枝。
寂寞废诗仍止酒，
今年真负此佳时。
得失乘除谁使然，
兹行犹作赤城仙。
支风给雨元无禁，
借竹判花不费钱。
客窗孤被探深寒，
一梦从来已六年。
独有可人无复见，
尊前旋笑尚依然。
芳酒一樽虽甚□，
故人千里奈思何。
柳挼池阁条偏细，
花近簷楹香更多。
游人只道花时好，
老子心偏爱晚春。
万紫千红都谢了，
绿阴时见采桑人。
拣得新开便折将，
忽然到晚敛花房。
只愁花敛香还减，
来早重开别是香。
病身偏与静相宜，
着意悠悠定自癡。
兀坐南窗了无语，
篆花萦处一星移。
日观峰前访隐沦，
岂同沮溺异人羣。
轲能养浩雄能默，
今复渊源见此君。
松本无声风亦无，
适然相值两相呼。
非金非石非丝竹，
万顷云涛殷五湖。
油然肤寸起巖峦，
萦抱山腰玉带宽。
会作旱天三日雨，
莫将空濶等閒看。
老兵中变意差池，
仓卒呼来朽索危。
若使阿婆真一吼，
目生随后悔何追。
湘帙牙籤满架书，
流泉决决竹疏疏。
人生得志宁无命，
一室何妨且扫除。
抱琴时作醉翁吟，
吟罢霞觞对月斟。
客有可人期不至，
相思隔断暮云深。
师门泰华一高峯，
天遣云龙处处逢。
肯赠明珠须及早，
蛾眉端不浪为容。
道在吾身宇宙宽，
朝踰云岫暮云关。
丹灵不服春风转，
欲度世人那得閒。
幸然闭阁文书静，
何必衔杯笑语频。
只把悠然无限意，
散为和气万家春。
群心争欲剸公闾，
愁杀凌云醉老奴。
缓带轻裘信潇洒，
曾知晋事已如吴。
多病年来嬾作诗，
燃萁何敢衒才奇。
探梅技痒撩幽梦，
只有清香是己知。
长插双钗低系裙，
手持青繖步如云。
忽然退傍芭蕉立，
元是前头逢伯君。
紫蕨伸拳笋破梢，
杨花飞尽绿阴交。
分明西祖单传句，
黄栗留鸣燕语巢。
古来无此战争功，
日日戈船卷海风。
一遇灵鼇开睡眼，
六朝灰尽九江空。
我是田家本业农，
偶然两世到蟾宫。
书生天幸有如此，
岂复更忧吾道穷。
少陵衣钵在涪翁，
传述东莱得正宗。
闻道曾经亲授记，
不求印可谁更从。
桐花暗澹柳惺愡，
池带轻波柳带风。
今日与君临水别，
可怜春尽宋亭中。
飞泉溅雪林华湿，
盘石生云古藓干。
早着些词招隠去，
泰山有贼脍人肝。
哦吟但写胸中妙，
饮酒能忘身后名。
但愿长闲有诗酒，
一溪风月共清明。
叠障中閒一隙天，
数家茅屋鹳巢边。
逢人试问营生事，
笑指巖前煮草烟。
大风横吹斗柄折，
迅雷下击山壁裂。
放翁闭户寂不闻，
楞严卷尽灯花结。
小儿求我第三笔，
醉中言语不择出。
老怀空空无他肠，
汝祖心事须当毕。
鲈鱼小底最为佳，
一白双腮是当家。
旋看冰盘堆白雪，
急风吹去片银花。
谁将栗玉刻蜂房，
巧向梢头取次妆。
羞得江梅都避舍，
满园不见一枝芳。
五斗徒劳谩折腰，
三年两鬓为谁焦。
今朝官满重归去，
还挈来时旧酒瓢。
边俗稀曾识此科，
南方地暖北寒多。
孤芳莫念违天性，
无奈深恩爱育何。
自读西湖处士诗，
年年临水看幽姿。
晴窗画出横斜影，
绝胜前村夜雪时。
八十四级山头石，
五百馀年地藏坟。
风撼塔铃天半语，
众人都向梦中闻。
雪霁江城气色春，
果园巷口静无尘。
林间水上俱通马，
径入谁能问主人。
雨湿晴烘乃破悭，
时闻旖旎度簷间。
不知失笑缘何事，
每对薰风自赭颜。
汤文事小岂为迷，
物我从来绝町畦。
胸次洞然天地阔，
本无南北与东西。
我不会兮不如你，
达磨当门缺两齿。
满堂无限白苹风，
明明不自秋江起。
晻晻轰轰有物催，
端如鬼驾北溟来。
百昌一种得甘雨，
蛇不耆干苕卵摧。
何时得见十三弦，
待取无云有月天。
愿得金波明似镜，
镜中照出月中仙。
万里无云银汉横，
大方玄路等闲行。
阿爷智量世希有，
女子圆光顶𩕳生。
为馀传语岭头云，
君自无心笑我勤。
我亦暂来称使者，
眼看官职似看君。
地下宝光犹解见，
眼前天象却茫然。
君恩自古难贪恋，
乃父反输少子贤。
七宝杯酌葡萄酒，
金花纸写清平词。
春风院静无人见，
闲把君王玉笛吹。
月下悠然洞杳微，
弗谐琴筑与埙箎。
不知林谷鹓鸿响，
何似南阳抱膝时。
锋镝纵横不敢看，
泪垂玉筯正汍澜。
应缘近似红儿貌，
始得深宫奉五官。
世祖驰驱复汉家，
故人髙卧老烟霞。
至今只说羊裘好，
拜衮谁思邓仲华。
先生老作宜州鬼，
谁与一瓯注深汤。
至今捧看双井碗，
犹带是翁书传香。
青毡本是吾家物，
今日重还旧日僧。
珍重圣恩何以报，
万年松上一枝藤。
耒阳知县非知己，
救厄无踪岂忍闻。
若更声名可埋没，
行人定不吊空坟。
小轩肯许置琴书，
客邸僧垣总不如。
岂但郎君可棋酒，
旧便江水煮江鱼。
秋江渺渺水空波，
越客孤舟欲榜歌。
手折衰杨悲老大，
故人零落已无多。
门外青山翠紫堆，
幅巾终日面崔嵬。
只看云断成飞雨，
不道云从底处来。
渐有人家松桂丛，
韶州山水胜南雄。
未须青惜峰峦过，
过了诸峰得好峰。
蓬莱宫殿五云低，
广内楼台草色齐。
忧在进贤忘寤寐，
晓粧常是未鸣鸡。
春送人家入画屏，
草香沙暖水云晴。
凝眸不觉斜阳尽，
闲恨闲愁触处生。
𥬒来黄鹤问故里，
养得白鸦在玄田。
人生擘划千古岁，
碧桃开向母楼前。
便驱匹马出烟岚，
圣主恩深若海涵。
却到玑衡高处望，
白云无数满江南。
养虎荆州岁欲阑，
一家豚犬不胜安。
振振公族麟之角，
妄作山林猛兽看。
红满芳蹊绿满丛，
未须惆怅怨东风。
绿阴正耐经秋看，
不比花才十日红。
十年三上未登科，
此去行期昼锦过。
上党有人传预兆，
梦生头角见天和。
土牛迟重小加鞭，
无限春风才管弦。
好事东君真敏捷，
也能雪里散红莲。
垂杨无态不堪夸，
犹有馀情解作花。
三月纷纷飞似雪，
白门啼杀叛儿鸦。
一盘黑白互交罗，
生杀其中细琢磨。
樵人疑着当头着，
不觉腰閒烂斧柯。
尝记停骖古郢州，
待晴曾是贾胡留。
锦囊亦有阳春句，
不得亲题白雪楼。
文书倥偬汗模糊，
问有清凉世界无。
走借主人烟雨观，
幻吾身眼入冰壶。
门掩青春春自饶，
未容取次老僧敲。
输他蜂蝶无情物，
相逐偷香过柳梢。
八十翁翁辊绣毬，
谁知辊得意休休。
如今逗到凌霄上，
云自高飞水自流。
道义相欢胜饮醪，
况添流雪见承糟。
卧篱一醉陶家宅，
不是龙山趣也高。
苍龙带雨离深洞，
彩凤啣花入帝关。
一句古今无渗漏，
祖师不在东西山。
一抹红绡日脚霞，
千林暮霭纳归鸦。
西风捲尽梧桐叶，
乞与中庭散月华。
雪岭金河独向东，
吴山楚泽意无穷。
如今白首乡心尽，
万里归程在梦中。
导水要穷神禹迹，
驱山每恨始皇移。
晋家安石非无事，
高镇神头有着棋。
女郎名字本风流，
好与州人作胜游。
倘使此台呼丑女，
汝阴城里一荒丘。
客间久欲赋归欤，
归去何人为起予。
平日呕心空子墨，
羨公落笔便黄初。
正色吁为间色侵，
凄风絺绤自悲吟。
酌中循理聊区处，
底事先贤共此心。
脱屣金轮只等闲，
六年癡坐碧孱颜。
出山不了些儿事，
何似当年莫入山。
饱死侏儒便雨立，
安知更有汉官仪。
诸生未免谀绵蕝，
从俗从宜我自嗤。
人道瓯闽不识寒，
北风吹雪夜漫漫。
断蓬折苇沧江上，
只作淮南旧日看。
剪剪香云翠影寒，
更无红粉旧时痕。
祇因曾悟桃花偈，
閒却春风梦几番。
十里香街沸管絃，
金明回驭夕阳天。
风轻芝盖摇霞浪，
袅袅龙盘七宝鞭。
京城湿墨遗相知，
心绕天台四散飞。
记得小田桥上月，
五更河露湿人衣。
春草满空春水流，
土人放马白苹洲。
细风迟日嘶鸣处，
遥忆金明池上游。
短短墙围小小亭，
半簷疏玉响泠泠。
尘飞不到人长静，
一篆炉烟两卷经。
征衲无人补旧绵，
萧条客枕楚萍边。
拨残石炭西窗冷，
却忆山家榾柮烟。
天地悠悠共故乡，
鬓毛苒苒几星霜。
的然积翠家风好，
行矣黄龙山路长。
隽游分破北窗眠，
笑撚吟髭看控弦。
久袖飞驰银管手，
为渠涂改角弓篇。
山中犹有读书台，
风扫晴岚画障开。
华月冰壶依旧在，
青莲居士几时来。
二十五轮清浄观，
上中下期春夏斋。
本来欲造空虚地，
那得许多缠绕来。
久晴何地不尘沙，
崦霭清深只数家。
横着短桥篱落外，
一沟秋水浸槐花。
六龙斋洁疑圆坛，
百辟奔趋列后先。
华发都人惊未见，
一门两使并貂蝉。
蜜成只觧供樽俎，
蜡就徒能照绮罗。
堪叹汝生无受用，
钻钻刺刺欲如何。
壮后幽情转更长，
尘劳空忆芰荷乡。
自由池上垂纶客，
应是回头笑我忙。
老汉当年腊月八，
三更夜半颠狂发。
刚把长钉钉眼睛，
直至而今未能拔。
白云耕叟说方知，
遥指西南旧殿基。
更有笑人君不见，
道傍桥是墓前碑。
云作袈裟石作僧，
巖前独立几经春。
有人若问西来意，
默默无言总是真。
一交销取万黄金，
将病求医在用心。
化尽此身成药树，
不妨栽得病根深。
当年手种满河阳，
人树而今各老苍。
谁向棠阴遗老说，
潘郎不是旧潘郎。
吟诗一日便东归，
吟到楼头日色西。
今度重来有吟兴，
湖边寺寺与留题。
饮尽春觞兴转赊，
竹阴扶日印窗斜。
骑馿踏遍吴山曲，
处处东风出杏花。
江南到处佳山水，
庐阜丹霞是胜游。
独抱古琴携竹杖，
若逢绝境莫归休。
怒雷声撼海门秋，
知是几家人上楼。
眼眼尽随波浪转，
全潮端的属谁收。
云中山出三秋静，
水上风来六月寒。
宝气有时藏不得，
夜深尤好倚阑干。
老里何堪病再来，
愁边不复酒相开。
一生也作千年调，
两脚犹须万里回。
岘首登临事已非，
风流千古载丰碑。
凿空寻出崇山景，
又作襄阳一段奇。
古皇前化超群檄，
无字印文明划划。
今时衲子若当阳，
往往半千成五百。
风蒲猎猎弄轻柔，
欲立蜻蜓不自由。
五月临平山下路，
藕花无数满汀洲。
悟得平常达本乡，
时人多怕落平常。
青春只有九十日，
烂醉都无一百场。
春风一路百花开，
踏遍空山特地来。
莫道沤麻池水浅，
千寻飞瀑吼春雷。
阳羨溪声冷骇人，
洞庭山翠晚凝神。
天将金玉为风露，
曾为高秋几度贫。
南枝向暖北枝寒，
一种春风有两般。
凭仗高楼莫吹笛，
大家留取倚阑干。
紫椹累累缀碧桑，
林塘雨过绿生香。
荆扉昼掩苍苔寂，
留得芸籤伴日长。
别友相逢情最好，
相逢还别若为情。
看君腾踏飞黄去，
记取清镫影里盟。
闰年秋浅似秋深，
蟋蟀将愁傍砌吟。
今夕初三元未觉，
西楼西角一钩金。
一曲徘徊星汉稀，
夜阑幽怨重依依。
忽似摐金来上马，
南枝栖鸟尽惊飞。
苋藜并日不充饥，
玉女于成在此时。
道义于人堪隽永，
膏粱从古豢愚癡。
缭绕澄江面面山，
使君来与吏民閒。
可堪归骑临晴陌，
散尽游人夕照间。
寻梅不惜上南坡，
傍险冲泥奈老何。
寂寞僧窗禅榻畔，
好枝还解送人么。
酒酣拔剑悲生事，
病起扶藜踏浅莎。
逆旅正如蝴蝶梦，
还家试听扊扅歌。
十幅蒲帆万里风，
来无踪迹去还同。
擡眸错认云山处，
人在水天一色中。
田亩浑无寸尺强，
真成水国更山乡。
夹江黄去堤堤粟，
一望青来谷谷桑。
鄱阳湖面三百里，
草树云山望里无。
月夜扁舟讶何许，
一天星汉近相趋。
门前春水白苹花，
岸上无人小艇斜。
商女经过江欲暮，
散抛残食饲神雅。
宫女三千去不回，
真珠翠羽是尘埃。
夫差旧国久破碎，
红燕自归花自开。
心许天知不愧天，
酣风醉月仰天眠。
自疑略似知章马，
人道还如太乙莲。
仁义知君学子舆，
岂惟词赋似相如。
剡溪百幅敲冰纸，
换得临池小草书。
柯陂潘子骨已冷，
文采风流付陆云。
不见十年应好在，
酒浇边腹贮皇坟。
枫江渡口草凄凄，
桃浦桥边夕照低。
惟有旧家双燕子，
年年飞绕绿杨隄。
轮囷一片出无心，
未许苍苔久见侵。
六月旱田天不雨，
愿将肤寸霈为霖。
离骚何苦怨鶗鴂，
鶗鴂本因摇落鸣。
寒蝉惊鹤亦无谓，
要是愁人闻自惊。
脩罗身量等须弥，
入藕丝孔逃追北。
补陀巖下不战人，
八万魔军皆解甲。
振衣千仞兴悠哉，
一日看山十二回。
胸次谁人有丘壑，
便容携酒上楼来。
扬州昨夜有人来，
误把忠良按剑猜。
怪道使君无见解，
城门前日不应开。
丛丛竹雀閙人家，
农事春来渐有涯。
品字柴头煨政暖，
不知风雪到梅花。
绛阙仙都一散郎，
偶来尘世且佯狂。
身中自有长生宝，
夜夜飞神谒上苍。
一寒未办买山赀，
随处看山总可诗。
人事无常山换主，
青山依旧不曾移。
麟隄千尺尽涂丹，
文瓦雕甍敞殿寛。
折槛尽循前古制，
当中一曲不安栏。
重楼杰阁上烟霞，
戟带飘飘护翠华。
侍女番休春醉着，
不知野鹿犯宫花。
山矶环合闢鲸虬，
白水如汤动地流。
崖崿尽成斤斧迹，
当年谁与化工谋。
昭君停车泪暂止，
为把功名奏天子。
静得胡尘跗妾身，
汉家文武合羞死。
风泉盈耳鬓斑斑，
林下幽窗对万山。
妇子职修簟食足，
病身何幸亦安闲。
赵州狗子无佛性，
七佛如来合掌听。
须弥岋崿舞三台，
海水腾波行正令。
朝开暮落煎人老，
无人为报东君道。
留取秾红伴醉吟，
莫教少女来吹扫。
几簇云烟几段山，
画成烟雨渺茫间。
扁舟三两溪桥上，
一路更无人往还。
忆昔初书大字时，
学人饮酒与吟诗。
苟非益友推金石，
四十五年成一非。
仙都石笋似天成，
凫水松龙是弟兄。
走徧游人与行客，
未知谁可寄深情。
一翻雨过艳阳天，
桃李无言还寂然。
解道春江断桥句，
旧时闻说徐师川。
底事东风苦欲寒，
不教诗客纵游观。
无端虚把秋千送，
落尽梨花似雪团。
背后曾开鬼眼睛，
虽然有眼又无筋。
问他覩史宫中事，
拈得干鱼举似人。
三井馀波势靡停，
平铺千丈落峥嵘。
秋阳五彩随流照，
纵有良工画不成。
土木场中辊一回，
平生己眼豁然开。
广寒宫殿无关钥，
撞破髑髅归去来。
远色苍茫草际烟，
春风也到雪崖边。
不知最后屠苏酒，
增一年欤减一年。
箭利弓调四镇兵，
蕃人不敢近东行。
沿边千里浑无事，
唯见平安火入城。
威风凛凛不容攀，
跳入怀中便解颜。
不是酒肠宽似海，
争知诗胆大如山。
洒洒落落五十年，
一句不说祖师禅。
妙喜堂中正法眼，
等闲灭在瞎馿边。
龙蛇蛰久待春雷，
鸿雁图南去却回。
山国不惊时节改，
九天新赐历书来。
一棹西湖意不阑，
解颐风约水云寒。
弥弥细浪篷边去，
叠叠青山枕上看。
昨日高山看钓鱼，
步行骑马失却馿。
有人拾得骆驼去，
重赏千金一也无。
栽傍巖隈未足看，
为言斤斧莫无端。
它时直入抡材手，
不独青青保岁寒。
竹摇清影罩幽窗，
两两时禽噪夕阳。
谢却海棠飞尽絮，
困人天气日初长。
水国笼来到水村，
也应怀土也怀恩。
曾为闲客还同我，
今日俱遥旧相门。
锦城歌管日纷纷，
半入江风半入云。
此曲只应天上有，
人间能是几回闻。
花落波间生缬纹，
香飘风外似炉薰。
六郎颜色应惭汝，
八子风流定似君。
风菜差差午暑清，
眼明茶碗打花轻。
蒲团小歇谁惊起，
簌簌楠花落雨声。
五言未数韦应物，
八面须还秦少游。
花气湖光吟鑑水，
雷推雨电赋黄楼。
竖起拂子封白纸，
千里谁知有知己。
行人莫与路为雠，
四海五湖王化里。
江上相留不肯留，
渡江沿岸却回头。
汉江东去人西去，
不见高城始是愁。
只为长供撚断吟，
萧疏早受雪霜侵。
羨君闲冗浑无用，
留得童乌尚到今。
贪看江草间江花，
不觉移舟着浅沙。
数笔潇湘春自晓，
橘丛离落露人家。
玉树花飘凤失栖，
一声初压管弦低。
清回烦署成潇洒，
豔逐寒云变惨悽。
姚根魏拨两京贵，
蜀本黟枝南度春。
今日东风为谁好，
花香不到独醒人。
精推洪范罚常阴，
一语知几耸在廷。
却道取青如拾芥，
是贪利禄始明经。
法轮法眷有齐公，
曾探斑斑虎穴中。
不必老夫亲到也，
自然千里便同风。
虚斋独寝意偏清，
梦断秋窗月正明。
匡坐偶然成导引，
未须癡绝慕长生。
看见青虫作蝶时，
不知蝶是此身非。
牀头为有南华卷，
午枕酣来忽梦飞。
笔阵谈锋醉幕天，
遥知三俊共周旋。
据鞍旧将曾销髀，
不得行间左执鞭。
荡荡巍巍尧舜前，
一丘惟见柏森然。
后来秦汉何堪数，
跋扈飞扬得几年。
十华藏海藐涔蹄，
便作涔蹄为物移。
富贵不须开帝网，
只开万顷碧玻璃。
夫子亦将贫对乐，
只因人苦处贫难。
苟非天理能攘敌，
只向私心重处安。
荆王梦罢已春归，
陌上花随暮雨飞。
却唤江船人不识，
杜秋红泪满罗衣。
闻说登莱雪一尺，
此中晴色更无云。
安得北风从海上，
满天吹过玉纷纷。
騃牛蹢躅知何事，
定自春山细雨来。
漫漫平沙相逐去，
可无人掣鼻头回。
梅圃初成尘土飞，
早来烟雨便霏微。
天时人事欣相得，
可騐蒙恩朝夕归。
天高月影浸长江，
江阔风微水面凉。
天水相连为一色，
更无纤霭隔清光。
仙令王乔面玉墀，
天香薰透绿荷衣。
谁知脚底青丝舄，
化作双凫傍日飞。
大弦嘈囋小弦清，
喷雪含风意思生。
一听曹刚弹薄媚，
人生不合出京城。
孙家兄弟晋龙骧，
驰骋功名业帝王。
至竟江山谁是主，
苔矶空属钓鱼郎。
顽民迁洛风随改，
佞士归唐操立更。
勿怪训狐知气转，
铜丸落落便春声。
云水隔时君莫住，
横吞碧汉包天地。
任他物变景推迁，
独我真如全定慧。
天公着意做重阳，
风伯驱除特地忙。
扫尽残花与红叶，
放教篱菊占秋光。
老来功业已蹉跎，
买得生涯复不多。
十顷芰荷三径菊，
醉乡容我住无何。
月香水影逋梅白，
雨色晴光坡柳青。
一箇销金锅子里，
舞裙歌扇不曾停。
深入循梅瘴疠乡，
烟云浮动日苍凉。
踰年踏徧峤南土，
赖有仙翁肘后方。
孔融襟抱称名儒，
爱物怜才与世殊。
今日宾堦忘姓字，
当时省记荐雄无。
两高南北拥烟鬟，
浑在溟蒙细雨间。
寄语丹青王右相，
不须水墨画春山。
春来日日风兼雨，
开户晴轩长翠萝。
山鹊弄花飞不远，
隔檐冲散落梅多。
澹绿衣裳白玉肤，
近人香欲透衣襦。
不嫌破屋飕飗甚，
肯与寒梅作伴无。
刃剑尤为花木灾，
园林不贷一株梅。
呼童徧县无寻处，
安得成丛插烛来。
满眼荒寒春未知，
芳菲欲到野梅枝。
东南近腊风烟好，
美酒千锺鱼蟹肥。
不是青山是画图，
南山瘦削北敷腴。
两山名姓君知么，
一字玄晖一圣俞。
年老聊依年少游，
月圆庭上似中秋。
举杯问月争多少，
一度犹行甲子周。
亲祀甘泉岁一终，
属车徐动不惊风。
宓妃何预词臣事，
指点讥呵豹尾中。
腊晴江煖鸊鹈飞，
梅雪香黏越女衣。
鱼市酒村相识徧，
短船歌月醉方归。
旋买花栽得野香，
浴兰天气日偏长。
槐龙或跃无人见，
浄扫风尘置竹床。
杖林山下竹筋鞭，
六月行人口吐烟。
曾在祝融峰顶见，
十分月出在平田。
表里江湖眼界新，
解夸奇观属诗人。
要须一釂三江水，
净洗多生舌本尘。
风絮萦寒昼拥炉，
枝头犹得暗香馀。
折来不拟供尊俎，
静对翛然一榻书。
刑寛毁玉回天怒，
智料渝盟识虏情。
延赏见跻终不愠，
陶陶谁似柳宜城。
江边金碧谩层层，
户口稀疎塔庙增。
楚俗不知黄面老，
家家香火事湘僧。
长安只说谁花好，
君把青芦砌下栽。
鸣雁也知人好事，
几时衔得入关来。
昔日兰亭畅惠风，
至今不与庶人同。
百金五字都休问，
修竹清湍在眼中。
漉酒蒸糕餽岁时，
纷纷儿女换新衣。
隣翁七十看鹅鸭，
日暮破船撑未归。
欲导羣迷建法门，
千言百句与谁论。
入泥入水劳心力，
不负黄龙五代孙。
折柳歌中得翠条，
远移金殿种青霄。
上阳宫女含声送，
不忿先归舞细腰。
崆峒不合识东坡，
骄气百年犹未磨。
今放晴烟弄寒影，
安知非喜子相过。
圆模罗列占东篱，
西帝赐来宫样奇。
疑是花神清酌罢，
尽教放处不妨欹。
火山五月行人少，
看君马去疾如鸟。
都护行营太白西，
角声一动胡天晓。
寂无人语断回程，
日落未落孤山横。
平湖水阔何许去，
傍竹边松自好行。
玲珑巖畔看云处，
帢帻峰头步月时。
一句庭前柏树子，
何曾吟作五言诗。
崎岖戴月上层峰，
拟借空山一夜风。
爽气袭人衾簟冷，
炎天此地即仙宫。
倚櫂汀洲沙日晚，
江鲜野菜桃花饭。
长歌一曲烟霭深，
归去沧江绿波远。
目穷千里笔不到，
自是馀生坐太凡。
一日兴来何可遏，
开窗写出碧巖巖。
白鹤千秋去不归，
山川萧瑟閟光辉。
孙郎祖墓今无主，
不及先生一钓矶。
平生不识宋亨伯，
老去手将穷藁编。
六一家风真好事，
要渠行世欲抄传。
器分三足真神物，
具体而微有旨哉。
我识地灵先献瑞，
知公才业足盐梅。
弹压殊非翼翼商，
借公惠养破天荒。
从今若说京都政，
不数前张数后张。
人言花似征鞍色，
嫩紫茸茸箇様奇。
不道征鞍似花染，
临岐聊欲问何离。
江头春泥妨踏春，
闭门守春春着人。
问春着人作何味，
半酣美酒听韶钧。
轻风欲动没人知，
早被垂杨报酒旗。
行到笪桥中半处，
锺山飞入轿窗来。
金榜晓悬生世日，
玉书潜记上升时。
九华山色高千尺，
未必高于第八枝。
洞里不知城市改，
人间再到子孙非。
有谁尚自看华表，
何处如今叫令威。
斑斑堕箨开新筠，
粉光璀璨香氛氲。
我常爱君此默坐，
胜见无限寻常人。
丹阳北固是吴关，
画出楼台云水间。
千巖烽火连沧海，
两岸旌旗绕碧山。
年年明月总相似，
大抵人情自不同。
今夜故山依旧见，
班家扇样碧峰东。
白云深处憨眠好，
野菜添油滋味长。
千古康庐话头活，
山僧笑擘紫泥香。
白发无聊病更侵，
移床卧竹向秋阴。
朝来雁背西风急，
吹折江湖万里心。
放行把住谩周遮，
一段风流出当家。
不是当年漆桶破，
争能撒土又抛沙。
大手文章浪得名，
佐王功业亦何成。
独馀不证元忠事，
努力还因宋广平。
三巖之下有贤良，
暮史朝经万卷长。
树老山空人已尽，
烱然千古姓名香。
水边遥见久停桡，
似与诗人破寂寥。
两岸严风吹玉树，
莫教虚度可怜宵。
开元皇帝掌中怜，
流落人间二十年。
长说承天门上宴，
百官楼下拾金钱。
吾家正对紫阳山，
南向宜添屋数间。
百岁十分已过八，
只消无事守穷閒。
绿外秾黄白外红，
一屏香锦立春风。
天真步障豪难敌，
借与王家赛石崇。
万叠层峰夹两溪，
雨馀清气却炎晖。
何时学得严陵傲，
洗尽尘襟卧钓矶。
日出升空高下周，
崑崙源派入川流。
春山云逗风无尽，
雁去回南天地秋。
大石岭头梅欲发，
南陵陂上雪初飞。
苦无酒解愁成阵，
又附兰桡向秭归。
丽日祥烟鎻禁林，
樱桃初熟杏成阴。
年年翠辇来游幸，
花落春宫一寸深。
山青水绿思悠悠，
几处滩头复渡头。
任是无人竞来往，
不妨终日自横舟。
愧无一缕破双团，
惯下薑盐枉肺肝。
誓酒不应忘此老，
论诗宁肯乞麤官。
拂拂鹅黄初借色，
涓涓蜜醴为输津。
泠然一涤心渊浄，
热恼无因着莫人。
三楼相望枕城隅，
临去重栽木万株。
试问国人行往处，
不知还忆使君无。
平林环翠如山立，
野水涵空似镜开。
道上人家多美竹，
欲行未去更徘徊。
渠渠夏屋翠阴稠，
沉水香浓瑞霭浮。
媿我无才吟五字，
未妨燕寝似苏州。
二千里往回似梦，
四十年今昔如浮。
去矣莫久留桑下，
归欤来共煨芋头。
日暖风和二月春，
桃红李白遍山林。
涅槃路上绝来往，
一箇无为清浄身。
三陷思明三突围，
铁衣抛尽衲禅衣。
天津桥上无人识，
闲凭栏干望落晖。
准拟花前玉斚飞，
那知辜负隔年期。
枝头未报春来信，
閒却西湖处士诗。
博带峩冠新庙像，
长衫紫领乐耕民。
雨旸从此如常德，
愿作常山荐号人。
春雨才晴气已和，
暖风吹动百花窠。
绝怜玉屑如吾发，
绿者全稀白者多。
忧时耿耿丹心在，
无事悠悠白日过。
万里山河音信少，
一春风雨闷怀多。
云山幸不求吾是，
鱼鸟依然笑我顽。
自欲入城持钵去，
扣门可煞老僧闲。
追诵寒梅佳句新，
东郊平昔与迎春。
今时独赋云岩路，
目断蓬莱高阁人。
白句方从万玉妃，
安排红袖点春晖。
一寒自笑无毡客，
三酌匆匆早赋归。
頳肩携担又催程，
寸许孤灯照壁青。
破县残更误传晓，
马行十里见明星。
仙界路遥云缥缈，
古坛风冷叶萧骚。
后来岂合言淹滞，
一尉昇腾道最高。
九重天上实难知，
空遣微臣役梦思。
葵藿一心期捧日，
强搜狂斐拟宫词。
满目溪山醉复醒，
虚怀长羨少经营。
相如病起忘消渴，
一任沱江过锦城。
路转疎篱过小桥，
阴阴新绿满林梢。
人家一雨轩窗净，
时有飞来语燕巢。
梦里空惊岁月长，
觉时追忆始堪伤。
十年烜赫南柯守，
竟日欢娱审雨堂。
青尖簇簇两春山，
翠垒峨峨十二鬟。
彷彿阳台梦中见，
试凭画手驻君颜。
小郎斫案怒生嗔，
亚婿提兵算若神。
借使横江风不便，
可能铜雀锁佳人。
江山万里接西东，
吴蜀咽喉此地中。
奄宅荆州夸楚势，
此亭所以得称雄。
连朝飞雨暗羣山，
局步修廊广霤间。
会作闲人留十日，
当令屐齿遍苔班。
谁把杭州曲子讴，
荷花十里桂三秋。
那知卉木无情物，
牵动长江万里愁。
六月长安热似焚，
廛中清趣总输君。
买书人散桐阴晚，
卧看风行水上文。
泪痕如雨欲垂垂，
知汝心诚系䌽衣。
江外若逢鸿雁过，
时将音问寄庭帏。
悠悠秋思不禁诗，
只有街前过雨知。
一犬自鸣人静后，
与君同邸夕于斯。
遐方不许贡珍奇，
密诏唯教进茘枝。
汉武碧桃争比得，
枉令方朔号偷儿。
莫恨雕笼翠羽残，
江南地暖陇西寒。
劝君不用分明语，
语得分明出转难。
日向南云望几回，
无因怀抱得重开。
凭君莫惜锦囊句，
尽作银钩虿尾来。
下马连声叩竹门，
主人何事感遗恩。
回头泣向儿童道，
重见甘棠旧子孙。
故人不惜马虺隤，
许我年年一度来。
野馆萧条无准拟，
与君封殖浪山梅。
脍炙鲸鹏吾不佞，
撮扪蚤虱尔徒劳。
泰山夜半见红日，
政要人生着脚高。
谢雨还如祷雨时，
篮舆顿撼不胜疲。
两回往返千馀里，
禄马交驰恐应之。
清晓微开浅浅黄，
萧疏无奈北风凉。
幽姿不许人窥见，
故向寒林度暗香。
举国贤良尽泪垂，
扶苏屈死树边时。
至今谷口泉呜咽，
犹似秦人恨李斯。
带烟柳外阴晴好，
趁暖花苞日夜肥。
有宅一区园十亩，
不知天遣几时归。
沙鸥无事作羣眠，
乱荇萦风翠带牵。
波静不忧无蒂樐，
心清聊溉不毛田。
陵柏无心竹变秋，
不能同戚拟同休。
岁寒焉在空垂涕，
复水如何欲再收。
容易烦公问讯梅，
昨宵还有几花开。
窗寒月落知相忆，
细细吹香过竹来。
华封献祝协休祥，
已见诜诜十七王。
宗德祖公锺圣世，
子孙千亿正蕃昌。
菴小不能容汝住，
湖边相送颇依依。
身心欲得长坚固，
记取重围喫菜时。
莲渚愁红荡碧波，
吴娃齐唱采莲歌。
横塘一别已千里，
芦苇萧萧风雨多。
隠安楼阁贯空嵌，
绝顶磨霄凝悴岚。
若到白云犹未半，
凭君更上七星巖。
万死奔波落一生，
飘零淮海命何轻。
近来学得赵清献，
叫苦时时数十声。
恰好被人借去了，
莫言邻舍不通容。
团圞无缝难安笔，
只抹烟云一两重。
腐儒阶乱亦堪伤，
故老犹传古战场。
怨血已销朝代远，
平冈春草似人长。
不到房湖已数年，
曲生风味想依然。
使君酝籍真无敌，
欲向樽中识圣贤。
嵌空才入泉潏潏，
隔凡倒悬若锥立。
道士云是闾丘公，
入向华阳便门出。
饥肠可忍麦登场，
寒索衣裘茧饫桑。
莫为花残恨风雨，
深恩何以答东皇。
大庾山横赣水滨，
南飞一雁久离群。
莲花幕里谁知我，
竹叶樽前独忆君。
危峰抹黛夹晴川，
树簇红英草碧烟。
樵客云僧两无事，
此中堪去觅灵仙。
馀声宛宛拂庭梅，
通济渠边去又回。
若使炀皇魂魄在，
为君应合过江来。
见道分明了不疑，
气常无暴志常持。
确乎理气为标准，
变故艰危岂足移。
上水深虞费挽牵，
顺风似得江神怜。
云山好处留不得，
纵望令人空惘然。
再扶日月归行殿，
却领山河镇梦刀。
从此雄名压寰海，
八溟争敢起波涛。
胜景门闲对远山，
竹深松老半含烟。
皓月殿中三度磬，
水晶宫里一僧禅。
心尽玉皇恩已远，
迹留江郡宦应孤。
不知壮气今何似，
犹得凌云贯日无。
三分光阴二早过，
灵台一点不揩磨。
区区逐日贪生去，
唤不回头怎奈何。
墨云沃日度轻雷，
满载随车白雨来。
更好夜凉工杼轴，
篱根蚤有候虫催。
天柱峰头拨晓云，
灵芽一寸得先春。
紫芹绿笋方知贵，
雷发鎗旗未足珍。
巢破春雏半不存，
衔泥空傍主人门。
一生巧计输黄雀，
饮啄官仓长子孙。
仁气已蒸全楚尽，
同云欲合暮江前。
争春梅柳无三月，
对雪樽罍属二天。
片帆飞去若轻鸿，
一霎春潮过浙东。
王谢江山久萧索，
子真今为起清风。
立马阶除待一鸣，
何如春梦不闻声。
固知鸡口羞牛后，
不待鸣羣已可惊。
归来不负白鸥盟，
要听云山韶濩声。
钟鼎轩裳非我事，
从教水到自渠成。
云气飘扬万马驰，
占风先有土人知。
飞沙拔木浑闲事，
祗怕山园损荔枝。
等观非白亦非红，
开落那知色自空。
落叶成阴花又子，
几将心事讬东风。
清风凛凛字人官，
堪对弥天释道安。
不日归朝狎鸳鹭，
也须音问寄层峦。
苏堤拍拍水平湖，
谁信田间苗欲枯。
路上行人方苦热，
山中七月已围炉。
诗人从古例多穷，
林下如今又两翁。
应笑湖南老宾友，
两年吹落市尘中。
语到蝉连自不休，
吾曹岂亦固相求。
望穷云谷云深处，
共约骖羸向晚秋。
新年已觉有春光，
宿雪无多映夕阳。
竹箭晴来依旧碧，
柳条暖去不胜黄。
闻道孤根暖已回，
扶筇携酒出山来。
数花羞涩西坡上，
也当春风一度开。
边邑鸿声一例秋，
大波平日遶山流。
故人千里同明月，
尽夕无言空倚楼。
绛萼累累承晓露，
含英蕴质并朱云。
庙廊忠梗谁堪比，
能展丹心向日倾。
巖石玲珑翠竹斜，
木犀依约又残花。
长官媿我无才思，
却忆东堂旧作家。
筠笼带雨摘初残，
粟粟生寒鹤项殷。
众口但便甜似蜜，
宁知奇处是微酸。
万家歌舞送浮生，
曾有涓埃答太平。
猨鹤虫沙天始定，
不须辛苦怨南征。
皇王着姓复炎图，
此是中兴受命符。
独向迎銮呈瑞字，
为言艺祖有灵无。
双梧尤惬雨中听，
莫恨庭前古月明。
簌簌西风吹又急，
却疑欹枕得秋声。
雪弄新晴月带霜，
风窗暗送几分香。
翠禽飞过偷相语，
不是徐妃也半妆。
布谷布谷天未明，
架犁架犁人起耕。
宦途不似农家乐，
东作西成过此生。
十年前在古梁州，
痛饮无时不惯愁。
最忆夜分歌舞歇，
卧听秦女擘箜篌。
前山后山异夷险，
昨日今日分炎凉。
人间万事祇如此，
那似一杯真意长。
祠凭怪神树不伐，
树得岑阴神讬威。
乡人奠酒女巫醉，
祠树不知谁是非。
天花除恼腊前雪，
香蘂报春溪上梅。
分赠鹿巖龙穴友，
异时俱是百花魁。
一年曾得几番圆，
恨不骖鸾上广寒。
占得波光须细翫，
恰闻沧海已狂澜。
四年居此日波波，
累及禅和不奈何。
今感圣恩林下去，
一轮秋月照天河。
贵家兽炭拥红炉，
衾褥重重绮绣铺。
当念蓬窗饥寒女，
一鍼一缕用工夫。
出院何妨更罚钱，
子承父业且馿年。
五峯不是藏牙爪，
不使诸方取次传。
巖头雪峤与钦山，
共辙同途岂等闲。
要识南台真白额，
从来虎体一般斑。
疏巖剔薮空王宅，
金碧光中开宝坊。
日日散花方丈里，
山门流水例沾香。
联镳小憇定林庵，
祗欠携壶太子巖。
禅律兵机非二致，
山僧笑我饱曾参。
春城儿女纵春游，
醉倚层台笑上楼。
满眼落花多少意，
若何无箇解春愁。
春工殚巧万花丛，
晚见昭仪擅汉宫。
可惜芳时天不借，
三更雨歇五更风。
少年心壮轻为客，
不寄梅花远信来。
为见行舟试借问，
看花出约几时回。
雍州二月梅池春，
御水䴔䴖暖白苹。
试问酒旗歌板地，
今朝谁是抝花人。
从前五逆怕闻雷，
不似大虫看水磨。
孤峰顶上要同行，
十字街头还共坐。
偶来石廪峯头寺，
忽忆画船斋里人。
城市山林虽一致，
不知何处是真身。
苔封辇路上青山，
鹤驭辽天去不还。
惟有银河秋月夜，
鼎湖烟浪到人间。
世事悠悠莫问天，
一觞且醉酒中贤。
阶前落叶无人扫，
满院芭蕉听雨眠。
月晓已开花市合，
江平偏见竹簰多。
好教载取芳菲树，
剩照岷天瑟瑟波。
月傍细细水波云，
绣撚金描孔翠纹。
夜半冰轮悬浄碧，
太空不动扫魔羣。
结发从征听鼓鼙，
未曾一展胸中奇。
弯弓如月落霜雁，
谁道将军能赋诗。
暖金盘里点酥山，
拟望君王子细看。
更向眉中分晓黛，
巖边染出碧琅玕。
丰标病后维摩相，
骨骼穷来贾岛诗。
我亦清臞花莫笑，
相逢休要话轻肥。
此身天地一蘧庐，
世事消磨绿鬓疏。
毕竟几人真得鹿，
不知终日梦为鱼。
微官本欲救饥寒，
欲逭啼号政尔难。
不是贤侯任吾耻，
未容陋巷乐瓢箪。
忆昔初乘上峡船，
雪滩云岫过联翩。
匆匆不暇寻高隐，
遗恨于今四十年。
蛙鼓鸣时月满川，
断萤飞处草迷烟。
敲门欲向田家宿，
犹有青灯人未眠。
冰壶旧映蓝溪玉，
璧乘曾依白帝城。
明日武林山下路，
过桥唯有杜鹃声。
木兰春涨与江通，
日日江潮送晓风。
此水还应接鄞水，
为谁流下海门东。
法达曾经见老卢，
半生勤苦一朝虚。
心通口诵方无碍，
笑把吴鸾细字书。
派里人人有集开，
竞师山谷友诚斋。
只饶白下骑馿叟，
不敢勾牵入社来。
自学心斋室久虚，
年来破荡一无馀。
春花秋叶非吾事，
默坐焚香读道书。
君家诗伯老师川，
解道芦花落钓船。
莫笑东湖秋水冷，
近来新吐一枝莲。
撩拨游人思不禁，
也缘尤物荡人心。
今宵雪向花间作，
应妬此花红太深。
瀼水东西十里馀，
新栽杨柳二千株。
会看耸干参天去，
能似甘棠勿翦无。
畴昔相期襆被来，
饭馀归意类挤排。
苹风萝月孤清夜，
仅见山间结夏斋。
无马可租冲晓去，
有笻堪策趁晴行。
初程便是萧山县，
喷火榴花两岸明。
埜逸师僧语带讹，
早年成佛老成魔。
从头至踵无灵骨，
奈尔瞻风拨草何。
筋骸全比去年非，
骑吹声中忆钓矶。
待得江风欺老病，
何如閒健一蓑归。
天书亲自日边来，
一道神光遍九垓。
为瑞为祥恩力大，
直教枯木解花开。
啖肉先生欲上昇，
黄云踏破紫云崩。
龙腰鹤背无多力，
传与麻姑借大鹏。
一从笛里送孤妍，
兴寄扬雄独守玄。
忆着江南旧行路，
可怜风味故依然。
朝客朝回回望好，
尽纡朱紫佩金银。
此时独与君为伴，
马上青袍唯两人。
南轩竹色映溪光，
不减吾州五月凉。
犹恨秋来鸥鹭少，
须君更为筑横塘。
瓦室人家茅屋边，
瓦囷亦与草囷连。
池塘过雨尚浮浊，
杨柳新栽已带烟。
盘石垂萝即是家，
回头犹看五枝花。
松间寂寂无烟火，
应服朝来一片霞。
小小园亭细细风，
千枝浅白间深红。
谁知狭径无人到，
留得青春向此中。
青丝玉井辘轳声，
露叶风枝鹎鵊鸣。
造物未容闲到死，
又从枕上得诗情。
南华翁也为官忙，
能用牛刀亦是庄。
归去来兮归未得，
一山风月委寒堂。
名山转阅转无穷，
到此方知造化功。
不被翠蛟收拾尽，
又收飞玉入胸中。
溪水溶溶影动摇，
盈盈仙子近星桥。
箇中着句须清绝，
莫道经春雪未消。
春草春波伤底事，
青青柳色最消魂。
龙眠自有离家恨，
貎得阳关烟雨昏。
棚前夜半弄傀儡，
行动威仪去就全。
子细思量无道理，
里头毕竟有人牵。
两窗明月一庭霜，
佛屋风铃语夜长。
孤酌不多人易醒，
九回肠付篆盘香。
烟暗前村树欲无，
草簑篛笠一翁渔。
无端风伯吹斜雨，
湿却蓬窗数册书。
门掩松边雨夜灯，
门前歧路自崩腾。
谁知独夜相思处，
曾看庵西瀑布冰。
小水低亭自可亲，
大池高馆不关身。
林园莫妬裴家好，
憎故怜新岂是人。
城上鸟乌知息战，
陈前笳鼓缓归装。
将军斗大黄金印，
犹待先登缚鬼章。
梧桐叶落复东墙，
院落风清枕簟凉。
梦觉疏钟鸣远寺，
一池明月芰荷香。
谁把银河彻底倾，
倒翻星斗着行明。
又疑笼道红栀子，
隠隠鸣鞘出五更。
罡风误送到蓬莱，
昔种琪花今已开。
僮鹤来迎俱叹息，
老仙又老似前回。
从他谤，任他非，
体若虚空物物齐。
无异孩童争瓦砾，
更加黄叶止伊啼。
隔岁租园不计钱，
杨梅海里过年年。
癡人只竞闲名利，
那信三山是地仙。
年少毋庸毁洛阳，
才高虑远策深长。
如何宣室成虚问，
才傅长沙又傅梁。
惆怅阶前红牡丹，
晚来唯有两枝残。
明朝风起应吹尽，
夜惜衰红把火看。
愁见桥边荇叶新，
兰舟枕水楫生尘。
从来不是无莲采，
十顷莲塘卖与人。
多子塔前衣付后，
更传何物示于人。
双珠迸出刹竿倒，
直得寒光彻四邻。
远岫平林嶂夕阳，
翻涛翠麦已蒸黄。
此行莫谓无高兴，
题品新诗入锦囊。
天工不管国香奇，
流落民家识者希。
特地邀宾宾不至，
国香也是少人知。
虚堂寂寂草虫鸣，
欹枕难忘是旧情。
斜月半轩疏树影，
夜深风露更凄清。
沍露低烟拟怨谁，
凄然亦自惜馀姿。
无人为买蒲城酒，
正是柔桑叶落时。
兰佩其如楚客悲，
年年谁作感秋辞。
不应白骨苍苔后，
更爱西风落叶时。
志愿未如终未回，
十年京洛走风埃。
珍函宝藏五千轴，
一日降从天上来。
梁普通年雪砌深，
有人立雪觅安心。
何如瞥转单于调，
一鼓猊弦绝众音。
水石菖蒲真活计，
芒鞋不借更奇哉。
山林本是君家物，
为□□□唤去来。
人情人事拨来无，
惟有亲知意不疏。
数幅沓来还一幅，
寒温而已作回书。
御沟春水绕闲坊，
信马归来傍短墙。
幽榭名园临紫陌，
晚风时带牡丹香。
月到梢头十倍明，
风来叶底百分清。
尽言直节无人会，
岁晚君看太瘦生。
口腹平生厌事治，
上林珍果亦尝之。
天公见我流涎甚，
遣向崖州喫荔枝。
一巵春酒送离歌，
花落敬亭芳草多。
欲问归期已深醉，
只应孤梦绕关河。
山鸟纷纷不计名，
晓来聒聒弄新晴。
山人不识虞庭乐，
疑是箫韶奏九成。
圣贤多难古来同，
易数身更羑里中。
甲子既周屯既复，
不应天数竟终穷。
一阵狂风吹彩云，
猩红万点落缤纷。
人间无处堪翻诉，
说向天公似不闻。
唇上碧斑宾豹博，
舌头当的帝都丁。
频呼小玉元无事，
只要檀郎认得声。
客赵忘梁久不归，
先王宗社若巢危。
归来未久秦人入，
魏国存亡亦可悲。
白头何计是生涯，
日日樽前卧落花。
绿满池塘无一梦，
夜来风雨过谁家。
弄假如真舞碧空，
吹嘘全在一丝风。
唯惭尺五天将近，
犹在儿童掌握中。
紫禁端辰昼漏长，
朱陵生气盛南方。
长秋此日司阴教，
皇极同时纳寿皇。
重译新离越裳国，
一枝都掩桂林香。
养成崖谷黄蜂蜜，
羞死江湖白藕房。
凿成巖穴鬼工难，
中有神仙自往还。
不见桃花开落处，
祗随流水到人间。
前箭犹轻后箭深，
无限平人被陆沉。
箇里豁开天地眼，
吹毛拈起任横行。
先生高卧了残冬，
我亦年来不讳穷。
夜半打窗人不会，
满天风雨角声中。
人生不见古无怀，
平陆犹成滟滪堆。
百岁髑髅能发语，
有生非乐死非灾。
谁着羊裘探故人，
客星炯炯照天文。
严陵矶下桐江水，
流到东山一色清。
疋马来过笑且言，
廉州象郡亦同还。
今朝敕了明朝下，
尽是君王独断间。
潦倒西山百不能，
随身頼有一枝藤。
东撑西拄消閒日，
甘作荒山小院僧。
酣酣芳意不胜春，
一笑嫣然恼杀人。
分寄多情还解否，
要教国色在东邻。
扁舟昨出国门东，
烦暑端如坐甑中。
一雨一凉皆可喜，
只嗔三日打头风。
几年柴立荒塍下，
春雨秋风总不知。
一点阳和到桃李，
红红白白便盈枝。
漫说山东第二州，
枣林桑泊负春游。
城西亦有红千叶，
人老簪花却自羞。
合于天地合于玄，
子母相幷不敢言。
先汞后铅真大道，
莫教失伴鹤归天。
白浪浮江打白沙，
江头绿竹对僧家。
春风也似玉京好，
一树残红山杏花。
我爱梅花不忍摘，
清香却解逐人来。
风露肌肤随处好，
不知人世有尘埃。
扁舟晓泊画桥西，
风满蓬窗水拍堤。
落舟半山人未起，
万蛙声里子规啼。
拱道新松无数青，
晚风十里撼江声。
栋梁不是寻常度，
宜有长材待老成。
短发垂肩不裹巾，
世人谁识此翁真。
阻风江浦诗成束，
卖药山城醉过春。
凉风吹雨过城头，
不近重阳不是秋。
断送清樽欺老病，
吹台供得几多愁。
赵州八十方行脚，
虚堂八十再住山。
别有一机恢佛租，
九重城里动龙颜。
柱下固能官老子，
漆园亦可禄庄周。
鹤林不仕知何意，
快取青毡趁黑头。
往日芜菁不到吴，
如今幽圃手亲鉏。
凭谁为向曹瞒道，
彻底无能合种蔬。
山为羌仙传旧姓，
溪因亷士得新名。
愿持一勺去南海，
直使贪泉千古清。
心中得胜暂抛愁，
醉卧凉风拂簟秋。
半夜觉来新酒醒，
一条斜月到牀头。
三十未有二十馀，
白日长饥小甲蔬。
桥头长老相哀念，
因遗戎韬一卷书。
梧桐叶下黄金井，
横架辘轳牵素绠。
美人初起天未明，
手拂银缾秋水冷。
昨夜江村雨一犁，
白沙江路晓无泥。
戏波拍拍凫雏暖，
掠岸翩翩燕子低。
苏州杨柳任君夸，
更有钱塘胜馆娃。
若解多情寻小小，
绿杨深处是苏家。
小学新翻墨沼波，
羨君琼树散枝柯。
左家弄玉唯娇女，
空觉庭前鸟迹多。
迟迟莲漏不相催，
亭馆无人午夜开。
风欲捲帘花影动，
梦魂疑是故人来。
祇许春水细有声，
不容灯焰恼黄昏。
是为白石清泉伴，
乞与蒲团便垛根。
熙台楚观小开樽，
老去登临易断魂。
蹀血龙荒平昔志，
即今搔首望中原。
郊庠已见咏台莱，
近密仍多着譔才。
汉武得人何足道，
内朝今亦盛邹枚。
近交纸薄云翻手，
旧梦冠空雪满颠。
却忆画船曾听处，
夕阳高柳断桥边。
长裾本是上清仪，
曾逐羣仙把玉芝。
每到宫中歌舞会，
折腰齐唱步虚词。
八风动摇人不闲，
五羖自鬻鬓毛斑。
文章书画当富贵，
惟有如今至乐山。
欲泻琼浆洗我忧，
玉壶分送不知休。
醉来一觉还乡梦，
看尽江南二十州。
连年行役厌间关，
踏遍千山见二山。
欲识泉南山面目，
群山总在一亭间。
汴水溶溶带雨流，
黄花艳艳亦迎秋。
看花引水园林主，
应笑行人易白头。
旧说男儿本分官，
更将诗句报长安。
虚庸自省尤非据，
深玷君家汉上坛。
江南为客见江梅，
似为行人特特开。
数点枝头凝玉雪，
隔窗和月送香来。
几树繁红一径深，
春风裁剪锦成屏。
花前莫作渊村恨，
且看杨妃睡未醒。
人烟懡㦬不成村，
溪水微茫劣半分。
流到前滩忙似箭，
不容雨点稍成纹。
旧山认得烟岚近，
湖水平铺碧岫间。
喜见云泉还怅望，
自慙山叟不归山。
自闭长门经几秋，
罗衣溼尽泪还流。
一种蛾眉明月夜，
南宫歌管北宫愁。
州衙三面接秦淮，
临水朱门一半开。
却是浙中无此景，
江鸥飞舞入城来。
水中盐味舌头眼，
不为无形便谓无。
试向秦溪溪上问，
口中大有赤须胡。
白板艅艎鐡裹头，
吴歌声在藕花洲。
故来急雨归何处，
和月吹凉入柂楼。
客泪休沾汉水滨，
舞腰羞杀汉宫人。
狂风更与回烟箒，
扫尽繁花独占春。
不涂红粉自风流，
往往禅徒到此休。
透过古今圈后，
却来这里喫拳头。
文字初离五阨馀，
缃囊缥帙秘新储。
何人合在天东壁，
十八公堪作校书。
自愧尘容去复来，
骊山顶上看崔嵬。
谁人得向长安道，
曾浴莲汤十二回。
点检春工首到梅，
枝枝羞涩未全开。
试看诗句相料理，
换得清香入梦来。
风雨无人弄晚芳，
野桥千树鬭红房。
朝荣暮落成何事，
可笑纷华不久长。
动弦别曲古今稀，
觌面相呈第二机。
祖父不曾离正位，
一帘化日自迟迟。
南北东西住险巘，
古巖寒桂冷依依。
无人到我经行地，
明月清风拟付谁。
山店门前一妇人，
哀哀夜哭向秋云。
自说夫因征战死，
朝来逢着旧将军。
七十四岁已见境，
九千百步尚寻山。
暗从今日逆数转，
能得平生几日閒。
山中有镜石为台，
云雾深藏未肯开。
别有一溪清似镜，
不须人为拂尘埃。
西风夜半捲庭槐，
卧听邻翁晓圃开。
稚子相呼入林去，
应知病果落莓苔。
日日闻人说桂州，
桂州朝夕遂经由。
自怜罪大当踰岭，
深荷皇恩不远投。
斥姬援祖沃君心，
贞观箴规器独深。
私庙因循遭纠刻，
可嗟疵玷在球琳。
客至何妨送与迎，
门前罗爵亦人情。
可怜寒士犹相望，
时有饥来柳絮轻。
江风初息浪花低，
轧轧扁舟犯晓鸡。
想得蓬莱秋睡觉，
暖寒方索玉东西。
井气蒸云湿石栏，
白头道士自烧丹。
开门风带琴声出，
一阵松花满醮坛。
好龙天为降真龙，
及见真龙瘁厥躬。
接下不勤徒好士，
叶公何异鲁哀公。
翩然远岳恣游行，
慨想当年尚子平。
我亦近来知损益，
只将惩窒度馀生。
仙衣云样拂轻缁，
林下神情特地宜。
妬妇津头风怨急，
坏粧聊为□水姿。
十二门开如沸羹，
灯光月色逐人行。
春城无处无歌舞，
一曲未终天又明。
春晴无处不繁华，
多少游人逐钿车。
尽道东风花柳好，
谁知生意在桑麻。
青琅削叶玉花钿，
独占炎皇第一天。
未羨冰桃垂夏后，
且看金子粲秋前。
竹里茅檐竹外溪，
青琅玕映碧玻瓈。
吟从亭午到薄暮，
诗就不知安所题。
青史编名在箧中，
故林遗庙揖仁风。
还将文字如颜色，
暂下蒲车为鲁公。
日者纷纷步五星，
诸儒言命亦相承。
大人双眼如明月，
照出毫厘不肯凭。
莫谤如来正法轮，
我师累劫究方成。
然灯王佛亲传受，
后代儿孙万莫轻。
东来温诏枉丁宁，
隆少忠谋肯汝聆。
不待宾胪延马援，
始知西帝偶人形。
咸平处士风流远，
招得梅花枝上魂。
疏影暗香如昨日，
不知人世几黄昏。
琵琶未尽使人嗟，
泪洒华林御苑花。
今日闻韶无处所，
雁烟蛩雨属他家。
知命灰心况宠名，
故求穷僻守孤城。
举头但对青山色，
近听唯闻绿水声。
我无政术强为官，
所至将迎每厚颜。
何事深村赤脚妇，
亦闻钲鼓出篱间。
万物焦枯谁作霖，
片云成雨慰民心。
奸邪逐去精忠雪，
天意方知感格深。
长日阴阴雨与风，
病夫高卧一舟中。
少年欢气谁能遏，
纵走名园看落红。
欹烟裛露暗香浓，
曾记瑶台月下逢。
万里春回人寂寞，
玉颜知复为谁容。
毛公坛上片云闲，
得道何年去不还。
千载鹤翎归碧落，
五湖空镇万重山。
老梅临沼绿阴阴，
一朵荷花透入林。
不比世间红粉面，
结交真有岁寒心。
六国干戈擅霸图，
先生谈笑有工夫。
不知当日纵横梦，
曾识水声山色无。
掠地霜风黄叶飞，
山人晏坐已多时。
但知六凿俱通透，
不省支牀旧有龟。
马上风沙乱鬓蝉，
羶乡同地不同天。
琵琶何用弹深怨，
出降乌孙更可怜。
平生事可对人说，
囊无一分关节钱。
寄语江神明着眼，
好分风力送归船。
甲申乙酉是明朝，
趣死骄氐气欲飘。
一寸菰蒲长一丈，
无人知是宋人苗。
行智慧心名解脱，
绝荆棘地号慈祥。
烟消火冷诸缘尽，
憎爱化为平等光。
沐猴岂合缠章服，
野马如今脱辔衔。
屈指悔来坡下路，
瘦筇随客上巉巖。
雨洗风梳两鬭新，
凌波微步袜生尘。
真成红玉娇相倚，
不减昭阳第一人。
少插花枝少下筹，
须防女伴妬风流。
坐中若打占相令，
除却尚书莫点头。
杨花撩乱几时休，
看取明朝水上浮。
凝绿满池浑不动，
微波忽绽见鱼游。
春雪严凝暖未回，
围炉犹拥已燃灰。
明朝知是长斋毕，
准拟冲泥踏水来。
耳根唯愿常清静，
更得四时风雨顺。
开得眼来一切心，
尽为好事善相近。
一丁不识望台官，
獬豸如何可并冠。
不解触邪翻触正，
凶顽合作虎狼看。
及时阳燄欲烧空，
中有清凉一径通。
众苦不来寒暑尽，
铁崑崙卧水晶宫。
青烟漠漠昼无人，
垂柳遮凉不见尘。
饮水曲肱眠细草，
绝胜肉食坐车茵。
鄮峻鄞深巩会稽，
气锺神秀半千期。
龙飞虎变具元化，
地闢天开衍庆基。
秋水莲花三四枝，
我来慷慨步迟迟。
不决浮云斩邪佞，
真成龙去拟何为。
空谷嫣然笑靥开，
春风元自蜀山来。
少陵忘却浑闲事，
更有离骚忘却梅。
曲槛琱栏诧护持，
宽閒何用着藩篱。
林间立马多真赏，
须信行人口是碑。
白云亭上白云闲，
云满危栏雪满山。
雪似白云云似雪，
不知何处是人间。
思量往事一愁容，
阿母曾邀到汉宫。
城阙不存人不见，
茂陵荒草恨无穷。
茅柴白白两三杯，
客里情怀旋旋开。
正喜江头风月好，
却缘风月又愁来。
何事汉庭羞哙伍，
竟于钟室起疑猜。
腰间刀剑少年气，
尚出淮阴跨下来。
森然一径趋高爽，
鬰葱佳气遥相望。
松声万壑奏笙竽，
山形千叠开屏障。
征帆一似白鸥轻，
起揭船篷看晓晴。
梅子着花霜压岸，
自披风帽过临平。
休言无地起楼台，
十箇花窠没处栽。
东近比邻西近水，
且教红白面墙开。
茅斋悔着市廛间，
长与青山面目悭。
突兀小楼初结就，
竹床石枕卧看山。
雪力平欺半月晴，
东风今日始开冰。
长壕彻底都销尽，
只有楼阴玉一稜。
支离病骨怯初寒，
眼底清愁更万端。
勉和新诗寄鸿鴈，
江城夜月觅君看。
可但人间五福全，
飘飘真是地行僊。
摩娑铜狄成追忆，
游戏尘寰五百年。
结却衲僧布袋头，
天童拈来作气毬。
脚尖趯出佛无数，
付与丛林作马牛。
宣城彩笔真堪爱，
蜀色红笺更可夸。
雅称风流刘大着，
闲时题咏海棠花。
不用风人怨绿衣，
身兼魏紫与潜绯。
司花直为文官地，
可忍春残一片飞。
铸金为蠡声犹泯，
磨石为碑字亦漫。
杂杂万形归五化，
烬馀方策更长存。
客路东西又晚秋，
相思空上水边楼。
嫌他新鴈无情煞，
不带书来只带愁。
犯雪渠乘访戴舟，
不逢安道便归休。
我今一月春风里，
纵复回舟匪浪游。
黄尘久厌市朝梦，
青蒻已孤鸥鹭盟。
谁解携琴来此宿，
夜深随意写江声。
酦醅新酒人间熟，
蓓蕾寒梅岭上开。
亲自折归罇畔去，
几回寻向雪中来。
四朝传说直臣言，
万事多君与轾轩。
重到彤墀挥翰处，
想知云梦一时吞。
不论南北与西东，
道路歌谣触处同。
要识太平真面目，
丰年长入颂声中。
荔香摇艇下泸川，
自别君侯十八年。
尉我调饥刻为岁，
争如两日往南田。
十百琅玕接屋山，
麦花淡白菜花班。
村园富贵谁消得，
更看溪南墨牡丹。
将喻红炉火里莲，
精金百煅转光鲜。
居尘不染随宜用，
始觉松风解说禅。
宫女薫香进御衣，
殿门开鎻请金匙。
朝阳初上黄金屋，
禁掖春深昼漏迟。
新岁抱琴何处去，
洛阳三十六峰西。
生来未识山人面，
不得一听乌夜啼。
风送片帆来北客，
霜凋万木见东州。
湖光碧湛郎官水，
苇岸黄深鹦鹉洲。
朱栏碧户绿莎边，
挑入雕笼合自怜。
应是不知悽楚意，
癡儿争把鬭金钱。
花遶朱簷柳遶栏，
小亭面面锦团栾。
春风横欲欺诗瘦，
且下东窗护嫩寒。
江干入夜杵声秋，
百尺疎桐挂斗牛。
思苦自看明月苦，
人愁不是月华愁。
玉人半醉晕丰肌，
何待武陵花下迷。
记得秋千归后约，
黄昏新月粉墙西。
昭阳殿里醉含情，
三十六宫颜色轻。
几向春风怜薄命，
少陵诗史不书名。
平常无事皆奇险，
彼此忘机又葛藤。
坐在他家平展处，
脚头脚底更稜层。
洞天日月最迟迟，
来见仙真即忘归。
看取桃源刘阮去，
旧乡虽是故人非。
南朝词臣北朝客，
归来唯见秦淮碧。
池台竹树三亩馀，
至今人道江家宅。
密有花红绿刺长，
似来作伴石榴芳。
金樱身子玫瑰脸，
更喫饧枝蜜果香。
衰慵潦倒知无用，
禄𨔤扁舟昧此来。
满听胜谭心已足，
浩然欲指弊庐回。
久雨不晴今日晴，
和泥合水要分明。
虚空湿了何妨事，
依旧太阳东畔生。
翠色凌寒岂易衰，
柔条堪结更葳蕤。
松身柏叶能相似，
劲拔缘何不自持。
雪霜收尽苦寒威，
六幕融融喜气归。
原上枯荄还不死，
有心刚欲报春晖。
世上悠悠不识真，
薑芽尽是捧心人。
若道柳家无子弟，
往年何事乞西宾。
野人日日献花来，
只倩渠侬取意栽。
高下参差无次序，
要令不似俗亭台。
壁间千字走龙蛇，
好事何人护绛纱。
一读已能生感慨，
暮簷萧瑟更啼鸦。
仙女下，董双成，
汉殿夜凉吹玉笙。
曲终却从仙官去，
万户千门惟月明。
先生操术本真儒，
进退恬然与道俱。
宠至不惊高节在，
岂颛虚誉激凡愚。
苑墙曲曲柳冥冥，
人静山空见一灯。
荷叶似云香不断，
小船摇曳入西陵。
笋舆碍石一悠然，
正月微风意已便。
桃花向来浑不数，
山中时见绝堪怜。
素肌香骨水为寒，
曲树斜枝木作酸。
百匝遶花看未足，
庭空参斗夜阑干。
街头女儿双髻鸦，
随蜂趁蝶学夭邪。
东风也作清明节，
开遍来禽一树花。
化工能斡大钧回，
不得东君花不开。
谁道纤纤绿窗手，
磨刀剪䌽唤春来。
懒将功业勒燕然，
闭户深居二十年。
嗟尚强颜纡郡绂，
老来犹未得归田。
佩鲽趋跄政妙年，
阶庭兰玉固天然。
人间百艺皆由学，
惟有读书知子贤。
睡觉纱厨酒尚醺，
老来诗句怯题春。
冥搜一夜添华发，
不认青铜鑑里人。
人人送酒不曾沽，
终日松间挂一壶。
草圣欲成狂便发，
真堪画入醉僧图。
昔年曾赋道边花，
岁月侵寻鬓已华。
衰病不堪无好语，
却凭三嗅作诗夸。
九寡奔亡一老姬，
白头蛮叟嬖西施。
二公费尽平生事，
深屋婵娟世得知。
百感摧伤强对春，
看花花畔独沾巾。
祇应闭目林中坐，
须学无言壁下人。
山河四塞限中原，
篱落而今不复存。
豺虎昼行何日息，
但馀征戍满荒村。
世人爱处我不爱，
乐是苦因宜早退。
六道四生何日休，
唯大丈夫能气概。
公德明光万世师，
从容酬酢更何疑。
当年不合知何事，
清夜端居独仰思。
书窗欲曙梦初还，
起坐披衣百虑间。
谁识斯时会心处，
静听鸟语乐相关。
分擘山河即渐开，
许昌基业已倾颓。
黄金车与斑斓耳，
早个须知入谶来。
八年再到仍冲暑，
长愧堂中结夏僧。
我欲松间借馀地，
听风听雨发鬅鬙。
百叶盆榴照眼明，
桐阴初密暑犹清。
深深重幕度香缕，
寂寂高堂闻燕声。
内人稀见水秋千，
争擘珠帘障殿前。
第一锦标谁夺得，
右军输却小龙船。
凉入湘帘影半开，
小窗午枕梦初回。
萧疏数叶秋菰上，
也解声声报雨来。
地黑天昏见得亲，
肯随光影弄精魂。
老僧拳下死中活，
佛与众生一口吞。
池冰动处水生澜，
未觉今朝抵死寒。
便恐雪销难再得，
不辞鞋湿数来看。
独夜嵩阳忆上仙，
月明三十六峰前。
瑶池月胜嵩阳月，
人在玉清眠不眠。
四海衣冠拜九重，
圣君在位像飞龙。
遥瞻雉扇双开处，
万岁齐呼瑞气浓。
有道不妨三见黜，
当时人恨以为多。
从来一向贪婪辈，
读此其如愧耻何。
临别哦诗比赠兰，
圣贤学问贵先难。
归与休用嗟离索，
来岁时时到岁寒。
青林阙处绿阴开，
十里长风送月来。
妬雨玩云都净尽，
素华清影巧裴徊。
白鱼出水卧银刀，
紫笋堆盘脱锦袍。
扪腹将军犹未快，
棹船西岸摘蒌蒿。
片片干飞已足悲，
况堪风雨横相欺。
卒然此恨何由释，
倚頼重开有背枝。
阳关一曲灞桥春，
垂绿阴中别恨新。
漫折青丝千万缕，
多应绊不住行人。
前言在耳不应忘，
秋向南坡历上方。
九日篱边花未透，
中秋雨霁月新凉。
果园幽僻少能知，
丹柿乌椑手自移。
欲学郑虔书坠叶，
何人解有寄来时。
槐绿乍迷青羽盖，
樱红已荐赤瑛盘。
太平节物年年好，
又见浮菖与浴兰。
经时避地隐苍巖，
世虑忘来万事堪。
日暮独行南涧侧，
遥依疏树望晴岚。
白水沿隄护绿苗，
鸡鸣犬卧柳边桥。
数家虽不成村落，
一梦何曾到市朝。
大唐天子绐孤僧，
转瞬人间几废兴。
一幅永和故茧纸，
入昭陵又出昭陵。
邻家船上小姑儿，
相问如何是别离。
双堕髻，一弯眉，
爱看红鳞比目鱼。
恋别山灯忆水灯，
山光水焰百千层。
谢公留赏山公唤，
知入笙歌阿那朋。
截断苍山百尺崖，
峥嵘相倚洞门开。
天生只隔红尘路，
不碍浮云自往来。
片片花飞上巳村，
谁将双泪哭寒原。
明朝况是初三日，
好把流杯为续魂。
黄童白叟喜相迎，
底事吴侬亦有情。
绝域归来真异事，
幸逢西北罢戈兵。
去年人看中秋月，
今年人看中秋月。
今年人是去年人，
去年月是今年月。
羯鼓梨园迹已荒，
斯文犹在日星光。
我来细拂青苔石，
不忆三郎忆漫郎。
众香芬馥着人衣，
云母光寒露未晞。
围得春风胜绣幕，
纷纷红紫鬭芳菲。
昔人莽莽荒丘里，
陈迹纷纷朽简中。
毕竟是非谁辨得，
举杯吾欲问虚空。
一段无瑕真万金，
临窗忽见洗尘心。
中间方寸君知否，
便是仙家绿绮琴。
塔中老宿空留影，
湖上婴儿漫记名。
唯有阶前一泓井，
至今不改旧时清。
莫年何处是菟裘，
逆帽黄尘子更愁。
开卷只今先有谶，
晚烟寒苇两沙鸥。
春事曾看满眼花，
楼高不见玉人家。
峡云梦断无消息，
想像红裙踏鴈沙。
东绢须题黄绢辞，
老来斲句不能奇。
定知烁石流金日，
记我持觞赏雪时。
快把诗书洗瘴茅，
雕题墨齿尽同胞。
天涯那得随衿佩，
试借升堂讲义钞。
皇华临遣下彤墀，
雨卧风餐益自怡。
口伐可汗初不识，
得陪后乘始应知。
一梦浮生无梦身，
先生真是古之真。
蕊函裁得瑶章祕，
还寄吴门吏隐人。
且更淮南了岁华，
天香深窈竹西家。
忽然踏碎琼楼月，
相伴夫人暮倚花。
莫嗟官路昧通津，
举世滔滔岂识真。
早晚青云如直上，
正须文字为藩身。
黄花晚节香愈劲，
老圃秋容景更奇。
欲侑瓣香无好语，
且偷忠献一联诗。
莫愁尘土压天飞，
六月栽田未是迟。
待得麦麻收拾后，
通宵好雨定知时。
夜来雨雪北风颠，
吹得波涛欲暗天。
世上如今少知己，
烦君牢系钓鱼船。
燕入虚簷教子飞，
风帘不捲和新诗。
绿阴满迳蜻蜓小，
正是梅黄欲雨时。
秦娥一别凤皇台，
东入青冥更不回。
空有玉箫千载后，
遗声时到世间来。
世情冷暖由分别，
何必区区较异同。
但得常将红袖拂，
也应胜似碧纱笼。
五载龙蟠虎踞间，
峯头日月望狼山。
归来筋力犹强健，
野屐登临莫厌艰。
长沙一月煨鞭笋，
鹦鹉洲前人未知。
走送烦公助汤餠，
猫头突兀想穿篱。
微风吹雨湿栏干，
薄雾笼晴带浅寒。
一树红梅墙外发，
谁家美丽倩人看。
屈曲清溪十里长，
浄涵天影与秋光。
此行却在樊川尾，
稻熟鱼肥柿子黄。
左蠡扬澜草葑湖，
轴轳啣尾碍前驱。
苇航折叠多馀地，
潜伏骞腾在卷舒。
锦幈谁染楚峰青，
依约惟无涧水声。
丽质闲观欹缕枕，
高唐云杳梦难成。
玉币牲牷分荐享，
羽旄干鏚遰成容。
一德惟宁两仪泰，
三才保合四时邕。
惜养来来岁月深，
笼开不见意沈吟。
也知祗在秋江上，
明月芦花何处寻。
山根移竹水边栽，
已见新篁破嫩苔。
可惜主人官便满，
无因长向此徘徊。
静看飞蝇触晓窗，
宿酲未醒卷梳粧。
强调朱粉西楼上，
愁里春山画不长。
御陌青门拂地垂，
千条金缕万条丝。
如今绾作同心结，
将赠行人知不知。
三年到此百无功，
种得桃花满县红。
此日不能收拾去，
一时分付与东风。
镂冰叠雪鬭轻盈，
碧瓦朱栏相照明。
想得彭园富春色，
数枝春色岂无情。
粉色全无饥色加，
岂知人世有荣华。
年年道我蚕辛苦，
底事浑身着苎麻。
重围身入脱身难，
再拜投降得活还。
手脚一时都露了，
如何遮掩得傍观。
嫋嫋柔风泮绿波，
深沉甲馆已微和。
新春玉带香罗薄，
从此宫中乐事多。
主人胸次一西湖，
新展苏堤小画图。
待种梅花三百本，
请君雪里访林逋。
七郎堂下渡船开，
岂料今晨又再来。
吴水越山看未足，
未妨兄弟与衔杯。
傍水依山便讬栖，
百年心事老茆茨。
恰如彭泽归来后，
柳色遮门菊绕篱。
遥知清贵孰能攀，
天上闲胜地上闲。
除对圣君论道外，
时题诗句落人间。
常年穷腊无一白，
盈尺冬来已屡书。
底事天公太手熟，
又同春絮到阶除。
江西句法空公得，
一向逃禅挽不回。
深密伽陀妙天下，
无人知道派中来。
永巷苔深户半开，
牀头书劒积尘埃。
最怜小槛疎篁晩，
幽鸟双双何处来。
春深酒熟溪桥鼓，
午过斋闻野寺锺。
花不知名香自永，
倚风临水为谁容。
立志嘐嘐必致君，
四方观听一时新。
周家道备骊戎变，
流俗元来不误人。
微云初月澹层城，
络纬声连促织清。
北雁不来千里信，
西风还起故园情。
扁舟一叶破涟漪，
九曲穷时山更奇。
唤取谪仙来着句，
平章佳处要清诗。
每把葫芦椀放欹，
从教天下浪猜疑。
秋风摆落园林后，
始信寒松格不卑。
好风胧月清明夜，
碧砌红轩刺史家。
独绕回廊行复歇，
遥听弦管暗看花。
乐处加功勉处行，
事无甘苦必心亨。
䌹衣容有文章在，
低首时人莫怨争。
周郎词艺妙天下，
似是诗家非画家。
宁与嵇公写琴操，
不为盛尹作梅花。
瓦瓶破晓汲清泠，
石鼎移来坏砌烹。
万壑松风供一啜，
自笼双袖水边行。
逢时顿足念松楸，
节物频迁祇佐愁。
衰草苍烟非故里，
短篷轻桨漫归舟。
世外犹迷不死庭，
人间莫恃自无营。
本期沧海堪投迹，
却向朱门待放生。
门外春寒数日风，
登楼聊恃醉颜红。
水浮渺莽春畦外，
山在冥茫暮雨中。
宗庙谁开内使门，
临江依样又穿垣。
爱妻娇子如泥土，
晁错何知独恃恩。
非独苏仙念老穷，
古灵亦复荐孤忠。
白头不得诸公力，
惟有西塘八十翁。
少年怪我问如何，
何事朝朝醉复歌。
号作乐天应不错，
忧愁时少乐时多。
极目江天一望赊，
寒烟漠漠日西斜。
十分秋色无人管，
半属芦花半蓼花。
风雪灞桥篱落间，
寒馿乘兴寄曾攀。
三生习气除难尽，
也许渠分一半山。
自笑忍饥空画饼，
谁期击竹丧全身。
休夸魏药能起死，
须信金尘解翳人。
怪石苍巖影翠霞，
梅梢疎瘦正横斜。
得因祀事来寻胜，
试探春风第一花。
朔风漠漠低黄云，
晓看缤纷万鹤羣。
为应农祥眉一展，
更将馀力付斯文。
道旁山色古犹今，
绿鬓偏惊白发侵。
回想临岐分袂处，
更谁能会此时心。
快泻苍崖一道泉，
白龙飞下鬰蓝天。
空山有此真奇观，
倚杖来看思凛然。
野水稻苗青拂岸，
柘冈麦穗熟分岐。
前村父老胥欢甚，
笑指桥边露酒旗。
寒气宜人最可怜，
故将寒水散庭前。
惟愿圣君无限寿，
长取新年续旧年。
寒无毡坐甑生尘，
此老年来乃尔贫。
两颊如丹君会否，
胸中原自有阳春。
线项麻头纹理明，
蜻蜓头翅项浑青。
侧生身分高而厚，
鬭着交锋速便赢。
退休林下屈朱轮，
逸老亭边袂欲分。
一诵高斋回首句，
感公认我独慇懃。
不守庚申亦不疑，
此心长与道相依。
玉皇已自知行止，
仁汝三彭说是非。
人间富贵尘如海，
虚度春三二月花。
八表烟霞总一家，
蓝乔到此作生涯。
柳暗旗亭不忍看，
临江愁杀晋衣冠。
伤心明月扬州路，
十里珠帘蕙草寒。
臧孙御叔悉名卿，
饮酒何妨傲雨行。
未似驱车日当午，
敢嫌高士笑劳生。
日暮阴云郊野深，
重阳到后菊花新。
不因西峤残冰尽，
争得东山一带春。
云雾阴阴阁太虚，
雨馀蛙蚓上阶除。
山颓井塌应无奈，
大有人愁化作鱼。
旧去新来懒送迎，
巖间冢下见枯形。
忍成残腊半宵梦，
坐对寒檠两岁灯。
敲风点月重还轻，
游子闻来最动情。
峻宇雕墙云雨外，
那知此石有离声。
吹菊佳辰念物华，
颜生不饭重咨嗟。
故园旧种犹存否，
露损风摇着几花。
一室荒芜孺子贫，
知君四海入经纶。
杀身虎口终何补，
洒扫庭除自可人。
老来百计不相关，
诗句雕镌兴亦阑。
只有好花堪照眼，
从君聊借一枝看。
仙韶一部选轻盈，
独得君王记姓名。
中使忽来催侍宴，
匆匆不许暂调笙。
巫峡江边岁屡更，
汉宫日月亦峥嵘。
此身端可清边患，
谁惜龙沙以北行。
自小栖玄到老闲，
如云如鹤住应难。
溪山不必将钱买，
赢得来来去去看。
春晚落花飞借草，
月明惊鹊堕栖枝。
人归望濶江天暮，
梦断愁深夜漏迟。
万死犹轻罪有馀，
恩容循省但流居。
潇湘二水相逢处，
无复波涛今自如。
传闻洞府锁高清，
探着诗成数启扃。
想见羣僊书玉叶，
更应交口歎精灵。
银瓶泻酒正霜天，
玉麈生风夜更寒。
下客不辞投辖饮，
好花犹恐隔帘看。
仙洞深沉杳不扃，
层峦双耸插天青。
矞云常抱山头石，
曾是前朝岳降灵。
一夏不离苍岛上，
秋来频话石城南。
思归瀑布声前坐，
却把松枝拂旧菴。
少时谈舌挟风雷，
病后逢人口懒开。
安得东皋隐君子，
相看无语只衘杯。
闻随使节过江东，
想见旌旗十里红。
多少苍生在寒谷，
早吹邹律转春风。
一室归来万事新，
窗间横竹挂朝绅。
九流未让圜机士，
四海宁慙巧宦人。
曾问梅花开未开，
拟扶短策步苍苔。
可怜雨雪飘零尽，
不得花边醉一回。
圣主忧勤尽至仁，
玉鑪清夜拱星辰。
谁知漏永虔祈处，
不为皇躬只为民。
涎涎晴空作鹘盘，
仰空谁不羨高闲。
岂知尽日劳心眼，
只在尘寰腐鼠间。
水阔天长雁影孤，
眠沙鸥鹭倚黄芦。
半收小雨西风冷，
藜杖相将入画图。
一从携手阻戈鋋，
屈指如今已十年。
长记二林同宿夜，
竹斋听雨共忘眠。
我是承平汝颍家，
南来吴越在天涯。
钱王故里惊如此，
不忍思乡老眼华。
诗才妙入江南画，
画手工传渭北诗。
一段澄心卷湘水，
吟轩长对唤船时。
执着之人得不真，
朝行暮辍又非诚。
诚心修鍊见功验，
方是人中识得人。
溼带烟霏绿乍芒，
不经烟火韵尤长。
铜瓶雪滚伤真味，
石硙尘飞泄嫩香。
五老峰前一醉休，
长空目断水云浮。
要将心地同山色，
莫放烟岚翳上头。
渺渺荒陂古埭东，
柳姑小庙柳阴中。
放翁老惫扶藜杖，
也逐乡人祷岁丰。
不管霜毛不贷人，
一年旧了一年新。
山窗未晓闻山乐，
可是梅花漏世春。
诸天䌽女一双双，
十二楼前并捧香。
太乙真人乘白鹤，
云中端简候虚皇。
彻底清闲住草堂，
更无一事可商量。
时时欹枕寒窗下，
静看西山白鹭行。
变化灵踪亦可疑，
玲珑数穴似仇池。
沧溟咫尺不归去，
安得神龙如许癡。
文到黄初扫地无，
我辈乃欲窥唐虞。
崇崇笔冢遽如许，
劫劫饥坑有是夫。
花瘦烟羸可奈何，
不关渠事鸟声和。
无人扫地惊残梦，
分付轻红上碧莎。
爱君才气耻言兵，
欲倚诗书继老成。
手里林泉当付我，
恐妨抽板揖公卿。
周遭松桧漫为邻，
翠碧婆娑未出羣。
但愿盘根坚似石，
不忧枝干不凌云。
丛篁灌木丽霜晴，
忠孝巖巖父子名。
举扇西风虽自洁，
受遗不至亦何情。
朝中寂寂少名卿，
晚岁雄猜气益横。
心怕无须少年士，
可怜未识玉奴兄。
抚摩凋瘵为心切，
摹写风烟着语亲。
只愿从今更无倦，
清诗美政逐年新。
竹户茅簷一迳斜，
清樽黄卷定生涯。
溪山胜处春长在，
却放朱藤一半花。
促人机杼意殊深，
彻夜啾啾不绝吟。
莫入五侯庭院去，
青蛾红粉少知心。
瑶草琪花半已空，
洞门寂寂自春风。
千秋只鹤无时返，
安得蓬莱有路通。
日月光明满六虚，
奈缘蒙瞽以为无。
试教借问傍人看，
可是吾曾隐尔乎。
金带连环束战袍，
马头冲雪度临洮。
卷旗夜劫单于帐，
乱斫胡儿缺宝刀。
董生今日窥园圃，
几许伤心涕泪垂。
金令不行呈木怪，
无端灾异乐哀为。
和风装点锦城春，
细雨如丝压玉尘。
漫把诗情访奇景，
豔花浓酒属闲人。
道途冬暖衣裘省，
村落年丰鼓吹喧。
下麦种荞无旷土，
压桑接果有新园。
乱离回首又春风，
江上人家一半空。
燕子多情依旧舞，
桃花无语可怜红。
越中山水绝纤尘，
溪口风光歩步新。
若得会稽藏拙去，
白云深处亦行春。
三盆茧已缲冰缕，
五色丝新织海鲛。
不但䌽缯华节物，
要成龙衮待亲郊。
溺冠骑项不知儒，
马上功成习未除。
新语见称应有意，
当时人未说诗书。
功名有念心常醒，
更鼓无声夜更长。
天运干干同转磨，
鬓毛能不几时霜。
霍家有女字成君，
年少教人着绣裙。
枉杀宫中许皇后，
椒房恩泽是浮云。
韶光荡漾眼双明，
问柳寻花步屧轻。
波暖浮鸥翻素影，
风和幽鸟弄新声。
四朝天子寄安危，
寡妇孤儿岂忍欺。
见说五湖扛鼎日，
又胜三马食槽时。
非远城中欲避尘，
渔村邻里笑言真。
自从范子扁舟后，
肯着蓑衣有几人。
雨馀秧马各相先，
绿满平畴断复连。
喜得人间机事息，
桔橰閒在槿篱边。
五年不入慈恩寺，
今日寻师始一来。
欲知火宅焚烧苦，
方寸如今化作灰。
左右灵飞运甲庚，
琳房八景鍊华精。
常阳宴罢归何处，
掷火流金事尅成。
一年三百六十日，
日日日从东畔出。
昨夜黄昏又落西，
茫茫无处寻踪迹。
憨泉一掬清无底，
暗与曹源正脤通。
陆羽若教知此味，
定应天下水无功。
满架酴醾旖旎香，
小亭芳沼戏鸳鸯。
兰房祗慕承恩泽，
愈学时宜百巧粧。
花落花开人世梦，
衰荣闲事且持杯。
春风底事轻摇落，
何似从来不要开。
霜鳞雪爪一枯松，
恍似湖心见白龙。
想得吕仙曾点化，
拏云攫雾欲腾空。
君侯锦绣作肝肠，
句到江梅韵更芳。
自要逢花试陶写，
从教弄影与吹香。
玉堂紫阁冠英游，
身作三公未白头。
须向凤凰池上浴，
岂容萧散咏林丘。
晚风吹动碧琳寒，
初日花房露未干。
谁道幽人无伴侣，
红蕖万朵竹千竿。
海上帆来何处客，
烟中犬吠几人家。
云寒雁影翻红照，
水落鸥群占白沙。
海供地宝华中国，
日助天恩暖外夷。
三石禊桥春会永，
五湖吟舫夜归迟。
手自除荒手自锄，
葱鍼已插壅薤本。
朝芸夕灌岂不勤，
比食翦苗闲且稳。
年来三十过平头，
笑却周郎却自羞。
但得小乔歌一曲，
未须辛苦向荆州。
旧抄梵律已俱焚，
一片闲情老白云。
定起石台华雨冷，
满山松籁月中闻。
华山九节玉菖蒲，
千度秋风叶不枯。
洞里久餐松乳餍，
秦人还识此根无。
平日恂恂号古人，
三杯才饮乱天真。
精神愦愦如癡梦，
赢得时时病在身。
密窥神化自阴阳，
云御雷车不可当。
吹倒玉山风信恶，
蛟龙回首也须忙。
鸣禽依约似山家，
只欠园林好物华。
城角日高春寂寂，
小庭行遍拾桐花。
白云生处疏山寺，
无水无柴世得知。
若问道人今日事，
木蛇钻破铁锅儿。
传闻棋不在中峯，
曾有樵夫得一逢。
自后世人无处觅，
云溪花洞几重重。
年年塞草欲秋时，
左右红旗说战机。
介胄粗官应有语，
而今宰相好吟诗。
浔阳江上督邮谁，
能使陶公去不疑。
今代庐山非昔日，
督邮能酒更能诗。
古庙枫林江水边，
寒鸦接饭雁横天。
大孤山远小孤出，
月照洞庭归客船。
高秋滴阶雨作泥，
黄昏争林雀欲栖。
临窗一饭颇简快，
半升脱粟浇黄虀。
雀抱寒柯窗弄影，
鸾窥清沼粉匀腮。
年来怀抱浑关锁，
为尔眉头得好开。
西湖卜隠为诗忙，
吟到梅花字字香。
鹤不归来山寂寂，
梅边闲咏月黄昏。
丈夫效死以成人，
何事临危反爱身。
有腼闺门全节义，
伤今思古泪霑巾。
衰老常嫌带减围，
那堪髀肉厌征騑。
东山仍有周公梦，
也恐三年始得归。
朱审偏能视夕岚，
洞边深墨写秋潭。
与君一顾西墙画，
从此看山不向南。
布衣空手取中原，
劲卒雄师不足论。
楚国八千秦百万，
豁开胸臆一时吞。
几日春风自在颠，
谁家相唤上秋千。
难留花住那堪雨，
不奈天寒更禁烟。
城中殊未有梅看，
莫是冬暄欠浅寒。
行到深山最寒处，
两株香雪照冰滩。
白石巖前湖水春，
湖边旧境有清尘。
欲追谢守行田意，
今古同忧是长人。
秋香烂熳入屏帷，
金粟楼台富贵时。
晓起旋收花上露，
窗间閒写夜来诗。
莫恨丹青废画工，
不须求异只须同。
玉容弗及寒鸦色，
故讬缁尘异汉宫。
平生勳业载成书，
胁制诸侯祇霸图。
盍继车攻奏嘉颂，
迄今璧帛簉东都。
廿载承恩侍九重，
泰阶玉烛喜遭逢。
嘉禾瑞协当年兆，
竚看远夷贡献同。
古人何者是不朽，
举世何人善打乖。
总是流连光景处，
天分幽事属吾侪。
竹溪诗笔几曾干，
遗我新诗照眼寒。
不用寻梅霜月底，
祇将诗句作梅看。
洲以檀槽旧得名，
风来草木自成声。
青衫司马令人恨，
只作浔阳送客行。
鱼鰌群出天将雨，
蛙黾争鸣草满庭。
莫道归休便无事，
时时袯襫伴园丁。
禁苑茫茫尽日吹，
桃红李白祗青枝。
唯馀阿醋偏骄妬，
不畏封家十八姨。
轧轧孤舟两橹鸣，
悠悠山阔白沙平。
回瞻苍峡来时路，
只得银潢半日行。
安国安家不在兵，
鲁连一箭亦多情。
三千剑客今何在，
独许庄周致太平。
西风篱下菊班班，
想得吟肩正耸山。
急遣麴生陪杖履，
要传好句出人间。
万缘难系自由身，
道性何妨学世人。
拟向东山赠离别，
长堤杨柳未成春。
纷纷顶板尽圈红，
伯仲高鶱槐市风。
一第不酬攀桂客，
千年祇泣感麟翁。
开旗展阵入梁邦，
未覩天颜早已降。
纵有神通难转款，
翩翩一苇渡长江。
城中万枝木芍药，
姚黄一萼得春多。
日日踏春浑坐此，
人间无醉奈渠何。
此心为地把书耕，
若问生涯指六经。
欲语世人真富贵，
胸中珠玉又无形。
君葺城楼望九峯，
我能徧踏九芙蓉。
飞云捲雨输贤守，
透月穿天乞老农。
开尊且醉圣贤酒，
理棹时乘旦暮风。
懒为躬耕咏梁甫，
敢将高卧敌隆中。
苍苔破屋生涯足，
淡饭清汤梦寐安。
认得秀才穷快活，
何须烦恼做穷官。
依蒲泳藻两相忘，
宛有江湖气味长。
凭槛翛然真得计，
祇应幽兴在濠梁。
有客谭医惊四座，
指下玄微应识破。
药市栖迟三十年，
安知不是伯休那。
龙湫喷薄髙且清，
自料吾心略相似。
因流顺势无隐情，
倾倒向人只如此。
周天火候至幽显，
运动抽添尽有时。
气候何须分八节，
只防片饷失毫厘。
连阶澹澹方池水，
拥槛煌煌百日花。
遥想老丰秋雨夜，
跏趺独坐听鸣蛙。
整书拂几当闲嬉，
时取曾孙竹马骑。
故故小劳君会否，
户枢流水即吾师。
行役家家寄刀尺，
谁将枯骨带心头。
惟有望夫心志苦，
甘霖偏为七娘流。
大隐何曾弃簪组，
醉乡有路入无何。
百年快活自不彻，
谁肯寻人到薜萝。
源里人家太古时，
争为鸡黍款渔师。
下山莫向城中说，
第一休教太守知。
麟德殿光充六合，
君臣和会少知音。
老婆饶舌重重举，
杜口难开意气深。
夜寒池面结冰花，
谁识吴姬张丽华。
待到黄昏斜月吐，
暗香踈影属林家。
割镫难留乘马东，
花枝争看袅长红。
衮衣空使斯民恋，
绿竹谁歌入相同。
午日已过人寂寂，
虚斋独坐竹萧萧。
睡魔正与诗魔战，
窗外一声婆餠焦。
忽闻梅福来相访，
笑着荷衣出草堂。
儿童不惯见车马，
走入芦花深处藏。
夜半泠然御八风，
下观四海气蒙蒙。
举头忽已三更上，
上有琼楼十二重。
方今天下少贞廉，
廉有如公岂暂淹。
见说东皇思柄用，
姓名已向玉瓶拈。
浦城南畔只轻阴，
入浙方惊雪许深。
梅皜枫丹三百里，
笑人短幅写寒林。
焚香清坐对韦编，
妙处悬知不可传。
三画分明寄玄旨，
谁将脩绠汲深泉。
细逐流风遍大田，
皑然一色绝中边。
空生惯识岩中镜，
何似天花乱坠年。
瑞竹亭亭近玉墀，
初同一簳却分岐。
已传国史新图籍，
更得君王御制诗。
条峰五老势相连，
此鹿来从若箇边。
别有野麋人不见，
一生长饮白云泉。
闻说仙花玉染红，
别留春色在壶中。
瑶台若见飞琼面，
不与人间梦寐同。
典刑虽有但伤心，
芳气时来尚满襟。
还似夏侯家众妓，
隔帘聊听绕梁音。
馺遝鸣驺里巷喧，
殷勤来觅孝廉船。
千年亲见风流事，
不是空闻旧史传。
落日西风弄晚晴，
东篱曲曲灿金英。
先生茅舍终年淡，
惟有寒芳不世情。
晴日暖风浑欲醉，
游蜂啼鸟累相关。
闲来芳径步幽草，
更上高楼看远山。
尽□□□□□兵，
岐山无复凤凰鸣。
何人更解驱顽石，
飞向中原颂太平。
疏影横斜落酒樽，
谁知寒月上梅轩。
昔年山相栖真地，
我亦全家寄此村。
扁舟两岸依林樾，
萧萧两鬓吹华发。
万事不理醉复醒，
长占烟波弄明月。
孤根十月已先温，
不待春风破玉痕。
冷豔一枝何处见，
竹边池阁水边村。
春草萋萋六代陵，
元宵风景属残僧。
街头年少浑无事，
共点油钱放塔灯。
莫怪人言济叔癡，
东行西去又思归。
儿童旧读从温故，
一笑今朝到式微。
鹤不西飞龙不行，
露干云破洞箫清。
少年僊子说闲事，
遥隔彩云闻笑声。
一帘霏雨暗花朝，
焙药炉边拥破貂。
深坐不知畦麦信，
喜看黄液上瓶焦。
修竹青冥山翠合，
圆荷枯倒水禽飞。
造门休问林塘主，
暂借閒窗负暖晖。
肘后应难一一传，
多将灵药种仙山。
仙禽捣就仙翁卖，
挑杖悬壶走世间。
礼佛修行不较多，
何须特地起干戈。
直饶打得回头后，
兔子何曾离得窠。
窈窕山房水様清，
定回灯影暗还明。
对床不见逃禅晋，
竹雨声中梦不成。
点点更筹清夜徂，
昏昏乡月琐窗虚。
梦回忽听狂风雨，
明日前村花更疎。
不过西溪三十秋，
乱馀重到泪双流。
黄蒿满地青烟少，
日暮驱车不敢留。
拖紫锵金济世才，
知君倚玉望三台。
深山穷谷无人到，
唯有狂愚独自来。
松菊壶山手自栽，
二年羁宦客嵩台。
无端却被东风误，
又作恩平一梦回。
活中有眼还同死，
药忌何须鉴作家。
古佛尚言曾未到，
不知谁解撒尘沙。
四山镕日泻黄金，
谁载亭臯一尺霖。
息处生机无间断，
划然有顷验天心。
香红嫩绿正开时，
冷蝶饥蜂两不知。
此际最宜何处看，
朝阳初上碧梧枝。
心如皎月连天照，
性似寒潭彻底清。
无价夜光人不识，
梦中虚度几千春。
兀坐长吟五十诗，
怪来几案夜生辉。
胸中锦段明如许，
羞得吴娃懒上机。
东风泼火雨新休，
舁尽春泥扫雪沟。
走马犊车当御路，
汉阳公主谢鸡毬。
融融风日杂花开，
一雨凋残满绿苔。
倘有红粧来拾翠，
无端蝴蝶鬭飞来。
扬子江头渡晓风，
一舟掀舞浪花中。
江神似恨频将币，
不许和戎出汉宫。
衲僧肘后箇灵符，
谁管从前有与无。
片板不能担到底，
又来依样画葫芦。
十载唯耕谷口云，
倚鉏时复看天文。
世间贵贱君皆识，
却恐无人解识君。
半怯春寒病未甦，
出门无力为三呼。
诸方辣手如灵验，
秋晚应归捋虎须。
收拾西风点点金，
旋烦玉杵擣香尘。
松梢鼓吹汤翻鼎，
酥蜜浇来绝逼真。
有客斋心事玉晨，
对山须鬓绿无尘。
住山道士年如鹤，
应识当时五老人。
昨夜送人为太守，
今朝不记是何年。
归来一粟菴中坐，
水在瓶中月在天。
破一微尘出此经，
因该果海果该因。
无端却被管城子，
名句文俱错指陈。
老呼稚舞报丰年，
极目黄云欲际天。
旋捣新粳供晚饭，
只愁閒梦搅安眠。
回环流水漾晴波，
一叶扁舟逸兴多。
寄语游人恣观览，
丰年相与乐中和。
吉阳烟水几千里，
一纸閒书失断鸿。
裘葛相催惊老耳，
井边桐叶又秋风。
谁唱残春蝶恋花，
一团粉翅压枝斜。
美人欲向钗头插，
又恐惊飞鬓似鸦。
九日狂阴一日晴，
落花飞絮作清明。
与君擕手南楼去，
共听长江月下声。
桥滑馿僵噤不嘶，
诗穷弗死反穷诗。
华山也是吟疆土，
更欲烦君写倒骑。
江南山水只供愁，
征雁来时正倚楼。
十里珠帘皆可意，
西风吹梦到扬州。
暑途白昼倦趋程，
月暗泥深夜阻行。
却羡野僧无一事，
布衣蔬饭任平生。
千载仙居已渺茫，
道山佛屋自相望。
春花秋草年年事，
却作游人歌舞场。
众口喑喑血噤牙，
独将忠謇敌奸邪。
德宗若用延龄相，
敢有阳城坏白麻。
动静由来本两空，
谁教日夜强施功。
波渺渺，雾蒙蒙，
却来江上隐云中。
岁岁年年花状头，
瑶珰琼佩瑞光浮。
玉螭赏遍三千界，
不识珠帘十二楼。
水村悲喜拆书看，
闻道并州九月寒。
忆得此时花更好，
举家怜女不同盘。
一骑初来只又双，
全军突出阵成行。
策勳急报千夫长，
渡水还争一苇杭。
力荐资深入柏台，
独延吉甫客翘材。
如何岁晚锺山寺，
只见黄州副使来。
欲买青山贷寓居，
时临绝顶瞰平湖。
已容下榻烦重问，
肯念吾贫折券无。
悄悄登山临水兴，
纷纷泛菊佩茰人。
不须吹落簪花帽，
但愿常存漉酒巾。
旦评人物尚雌黄，
草木何妨定短长。
试问清芳谁第一，
蜡梅花冠百花香。
台辅尊贤匪报功，
况因符命策司空。
平生只为躭言谶，
待此登庸恐未公。
倚巖好竹已清绝，
竹里梅梢更绝清。
要看萧疎影来去，
最宜天气半阴晴。
竹边门自不须关，
留与山云共往还。
芳草初齐梅点点，
绿丝茸地鹿胎斑。
晓物情人为晓事，
知时态者号知人。
知人失后却成害，
晓事过时还不淳。
区区霸迹欲知小，
试绝大云孤顶看。
老僧指我日上处，
镜面泻出黄金盘。
过尽层城渡石梁，
乱山千叠转羊肠。
草堂居士风流在，
与种寒香满古堂。
我闻敬亭无足取，
岑寂况在东南崖。
声名一日遍宇宙，
正以谢守诗瑰奇。
当时随例与黄金，
不遣君王有悔心。
近使来传延寿死，
回思终是汉恩深。
学道如初不变心，
千魔万难愈惺惺。
直须敲出虚空髓，
拔却金刚脑后钉。
老天机轴无停手，
忙织千葩染万红。
惟有一冬闲岁月，
梅花专局不分功。
玉润冰清不受尘，
仙衣裁剪绛纱新。
千门万户谁曾得，
只有昭阳第一人。
断发雕肌费一躯，
岐阳万国布黄朱。
仲雍不解兄深意，
季历携昌亦到吴。
绿遍山原白满川，
子规声里雨如烟。
乡村四月闲人少，
才了蚕桑又插田。
荔枝新熟鸡冠色，
烧酒初开琥珀香。
欲摘一枝倾一醆，
西楼无客共谁尝。
葛厨松枕午窗凉，
卧看风云草木香。
弹指徧游尘刹尽，
故山归路笑羊肠。
万里茫茫天堑遥，
秦皇底事不安桥。
钱塘江口无钱过，
又阻西陵两信潮。
一迳萦迂上翠微，
乱红无数扑人衣。
匆匆来往成何事，
不似山禽自在飞。
云峰叠叠路斜斜，
隔洞炊烟三两家。
何处有香来不断，
嫩风微雨落松花。
十方三界世尊面，
都在东坡掌握中。
送与罗浮德长老，
携归万窍总号风。
此去唯宜早早还，
休教重起望夫山。
君看湘水祠前竹，
不是男儿泪染斑。
千载斯文傥可求，
暮春春服共行游。
向人鱼鸟都和乐，
满眼溪山只恁幽。
解装歇马访高僧，
门掩东风日又曛。
入定不知禅外事，
任侬敲碎北山云。
万山衮衮尽东来，
高处犹存百尺台。
回首旧时张乐地，
一杯重与酹苍苔。
愚悃无华敢自欺，
寸诚珍重吏民知。
东风重倚庭前树，
送别人情似到时。
白鹭洲前白鹭飞，
人间还阅几斜晖。
春风不与苏郎便，
浩荡沧溟一舸归。
恶月悬弧岂好儿，
衣冠聊复换伽黎。
听言易感人人信，
不信田文善相齐。
桑柘行行秋又夕，
芭蕉叶叶雨和风。
古今陵谷休回首，
洗眼师门桂影浓。
松菊相亲莫厌频，
纷纷人世只红尘。
自怜寡与真堪笑，
赖有清风是故人。
月上高台云半屏，
洞门休唤夕阳扃。
巍冠不整跏趺坐，
秋楮斓斑数点星。
南来未省有良图，
可更清谈傲五胡。
抚卷兴怀千载事，
一窗风露夜檠孤。
小雨廉纤不濡土，
忽闻簷溜喜无穷。
断知不作西山饿，
多稼如云在眼中。
寂寞空堂欲暮时，
钟声断续雨千丝。
此中会有西来意，
正复庭前柏树知。
何郎卜筑吞江湖，
下瞰培塿皆仆奴。
山川胜绝本相假，
正复此士堪此居。
上尽江边百尺楼，
倚栏极目莫江秋。
未甘便作衰翁在，
两脚犹堪蹋九州。
幽栖新卜野僧邻，
憔悴谁怜旧史君。
幸有松声吹骤雨，
可须歌响遏行云。
城中应接同摩诘，
云外无心似老卢。
月白风清深夜坐，
出家全不费工夫。
炊饟中林烟火迟，
劝农官吏驻春旗。
蓬蒿意盛阳膏动，
正是陈根可拔时。
春衫曾着泪痕斑，
才到年时怕倚栏。
何处飞来双燕子，
傍人还欲诉春寒。
雌蝶雄蜂缀杏枝，
此时此意妾心知。
等閒绣在香囊上，
寄与东风赠所思。
竹竿坡面老别驾，
饭颗山头瘦拾遗。
自古诗人例如此，
放翁穷死未须悲。
薄晚东风一岸巾，
波光挟日战龙鳞。
寻思来往成何事，
只向人间得此人。
愁中待醉何曾醉，
梦里还家不是家。
输与山行穷学究，
一筇一笠看梅花。
江湖归不及花时，
空绕扶疏绿玉枝。
夜直去年看蓓蕾，
昼眠今日对纷披。
谁把相思号比河，
塞垣车马往来多。
只应自古征人泪，
洒向空洲作碧波。
苍梧云气眉山雨，
玉箫三年无今古。
九天雨露蛰蛟龙，
琅玕长凭清虚府。
前尘露气压轻埃，
风漾花阴聚复开。
苦恨浮云心不净，
月中时污太清来。
早上新鶑语尚蛮，
花无气力倚雕栏。
幸蒙残雪回头早，
又遣东风薄倖寒。
犹记琼林锡宴时，
平轩折得好花归。
而今花与人何在，
日暮江东云自飞。
门前溪水欲平隄，
谩着渔竿浅处垂。
晴雨每关忧国念，
丰凶端欲问人知。
簷雨溅溅滴砌沙，
绿丛深处一榴花。
小窗隠几俄成梦，
堪笑无功饭后茶。
夜来一朵碧芙渠，
内有红丸滴滴珠。
滴下华池是神水，
丹田结聚作丹枢。
采凤飞来到禁闱，
便随王母驻瑶池。
如今记得秦楼上，
偷见萧郎恼妾时。
眼欲观书身欲眠，
斜拖黄卷曲肱边。
不须身眼争然否，
试待醒来问孝先。
绮云初堕亭亭月，
锦席惟横灩灩波。
宋玉逢秋正高卧，
一篇吟尽奈情何。
古殿烧残不记年，
冷光相射斗牛寒。
投机会有挥斤手，
碧瓦朱甍翠插天。
春水池塘空苒苒，
长安古道倍依依。
争如绿向芳洲遍，
不怨王孙去未归。
此轩胜事有谁论，
霜夜相从共一樽。
歎息摩挲旧诗句，
只今犹喜有曾孙。
玉花小朶是山矾，
香杀行人只欲颠。
风掠水衣无处去，
柳塘着在角头边。
天宝年中立此碑，
轩裳鳞次美当时。
自从寂绝牛头梦，
力振家声合在兹。
幽姿健骨两相看，
二绝真成聚莫干。
好学纫兰供楚佩，
琼琚端可胜金寒。
长信宫中秋月明，
昭阳殿下擣衣声。
白露堂中细草迹，
红罗帐里不胜情。
三生定自陆天随，
又向吴松作客归。
已拚新年舟上过，
倩人和雪洗征衣。
一声清跸乘舆来，
来献双亲万寿杯。
想见瑶池同宴处，
要花开后便花开。
紫霞洲上雨如丝，
白发衰翁有所思。
吟付三山林敬则，
烂柯国手尚观棋。
敝袴囊中犹惜予，
高门旱后忽兴工。
如何奢俭初终异，
一相存亡事不同。
出门溪叶乱纷纷，
欲去重寻旧主人。
碓下莫辞腰石冷，
古菱花绽不干春。
望郎三度到长安，
垂上青云作好官。
暂向江东一澄按，
却归径着侍臣冠。
棫朴芃芃旱麓边，
为薪为槱合禋天。
山墙野店茅灰里，
热弄须臾亦可怜。
云叶纷纷雨脚匀，
乱花柔草长精神。
雷车却碾前山过，
不洒原头陌上尘。
劳将素手捲虾须，
琼室流光更缀珠。
玉漏报来过半夜，
可怜潘岳立踟蹰。
窃见胡三问牡丹，
为言依旧满西栏。
花时何处偏相忆，
寥落衰红雨后看。
娲皇昔日奏钧天，
一派清音知几年。
寄语山灵好收拾，
不须留与世人传。
鹤归辽海悲人世，
猿入巴山叫月明。
惟有沙虫今好在，
往来休并水边行。
开壶绿酒金英满，
走笔彫章锦段成。
不假陶潜篱下望，
更判五斗涤烦酲。
双盘锦带丁香结，
窄袖春衫甘草黄。
旧赠恐能开宝匣，
新年时候梦残妆。
黄云朔雪马凌兢，
去踏河边六尺冰。
博望封侯君亦喜，
归来洗眼看飞腾。
已费天工十日晴，
今朝小雨送潮生。
转头云日还如锦，
一抹葱珑画不成。
山中无历任光阴，
梅正开时雪意深。
弹罢蕊珠香满座，
天花几个落瑶琴。
故国龙舟休水调，
高城雉堞尚云间。
蜀冈朝雨如轻雾，
不见春江草外山。
一庵移向白云深，
丁卯年来住至今。
鸟哢蝉鸣俱过耳，
心如铁石发如金。
去非前日在端平，
我以为兄不敢名。
若使去非观此疏，
须饶幼学作难兄。
径荒空道菊犹存，
岂不怀归病苦昏。
乞得邻花有根拨，
带泥栽着定州盆。
怜君归橐路迢迢，
到得茅斋转寂寥。
应歎药栏经雨烂，
土肥抽尽缩砂苗。
拟服松花无处学，
嵩阳道士忽相教。
今朝试上高枝采，
不觉倾翻仙鹤巢。
绿阴密处着危亭，
佳气葱葱王武林。
一片红尘飞不入，
杜鹃啼处白云深。
人物同为气所乘，
良心露处即良能。
天津有此惊康节，
西蜀无之感少陵。
一树新栽益四邻，
野夫如到旧山春。
树成多是人先老，
垂白看他攀折人。
流莺声老绿杨中，
栏槛萧疏堕晚红。
二十四番花信重，
园林又觉转熏风。
三登三降冈始断，
一步一休日欲斜。
浊酒半瓶不得煖，
复盆有舖无浆家。
一雨秋凉爽气新，
秋声栗栗转伤神。
根株半载培多少，
倏忽流光不待人。
闲拨船行寻旧池，
幽情往事复谁知。
太湖石上镌三字，
十五年前陈结之。
莫笑书生一卷书，
唐虞事业正关渠。
汉廷若有真王佐，
天下何须费扫除。
二祖当年立少林，
满庭积雪到腰深。
叉手当胸无一事，
不求不觅不安心。
老松瘦竹可相俦，
穉发骎骎到白头。
世道已如寒日晚，
惟消把酒赋三休。
腊中得雪春宜麦，
甕里无糟寒恼人。
未暇樽罍伴佳客，
先将餠饵许比邻。
青春欲尽急还乡，
万里桥西一草堂。
富贵功名何足道，
先生有道出羲皇。
园园是日是花开，
我又何朝不醉来。
井有人焉蛙两部，
日之夕矣蝶三台。
市箫声咽迹崎岖，
雪耻酬恩此丈夫。
霸主两亡时亦异，
不知魂魄更无归。
无心对客煨黄独，
有意看云傍白间。
终日区区弄文墨，
笑他齐己与高闲。
百年如梦竟何成，
白发重来此地行。
还似萧郎许玄度，
再看庭石悟前生。
驱鸡政府本来无，
刚被人呼邑大夫。
及至五更侵早起，
算来却是被鸡驱。
出得门来背拄天，
同行难可与差肩。
若教倚向闲牕下，
恰似箜篌不着弦。
泓泓眸子许渊渟，
不见蛾眉只见经。
未似马家亲子婿，
终身不踏绛纱庭。
只今当代功名手，
不数平生粥饭僧。
独立江风吹短发，
暮云千里倚崚嶒。
孤村远浦接微茫，
处处经行看插秧。
却忆年时住家处，
藕花无数遶林塘。
杳杳扶筇上翠岑，
松风萧飒五云深。
不知直自登临处，
下至平川几百寻。
直舒千尺怒谽谺，
高贴云根枕水涯。
水竭欲飞仍小住，
砰轰欲跨阿香车。
粉面芳心碧玉裳，
持来宛作故山香。
征途不觉春如许，
更问兰芽几寸长。
祸福从来路不遥，
偶然平地上烟霄。
烟霄未稳还平地，
门对孤峯占寂寥。
苏赵从前说辩才，
后人尘土不须猜。
风篁岭下青春晚，
寂寂应知我独来。
餠喫红绫空复忆，
钱分白打底曾知。
推排风雨清明过，
只有梨花三两枝。
斜阳骑马末山隈，
淡碧晴空雁字回。
一片愁怀似黄叶，
晚风吹送九峰来。
我公得入如来室，
心镜常明不用磨。
好倚悬崖结趺座，
任从来者问云何。
拾得红英不忍残，
殷勤更觅旧枝安。
情知不似开时好，
犹胜溪头水面看。
练水至清无浅深，
使君何日再登临。
请看江上千株柳，
尽是君民离别心。
银叶煎香细雨声，
竹阴行处药花明。
麦光小楷临唐帖，
更有人间第一清。
神理人情本不同，
绝怜鼠辈倖元功。
天公盍假毛牦助，
成败都悬反掌中。
岭上寒梅自看栽，
山斜一半似屏开。
春寒点点枝头雨，
为有东流水过来。
晴丝千尺挽韶光，
百舌无声燕子忙。
永日屋头槐影暗，
微风扇里麦花香。
绽裘纫絮办冬和，
羽化其如独冷何。
藕荡欲搴霜后叶，
晓来零落更无多。
新变文章学未成，
青云无路致吾身。
应逢垫角诸生笑，
欲效林宗却整巾。
绣行乡国诧儿童，
锦裹宫城擅长雄。
看取后村真富贵，
屋山丹绘半天中。
海凤飞来不敢栖，
旧条新刺利如锥。
茫茫出得出不得，
只许拚身到者知。
烧灯过了客思家，
独立衡门数晚鸦。
燕子未归梅落尽，
小窗明月属梨花。
桂花飘尽菊花黄，
闲对芳丛静爱香。
堂下草深须一丈，
会看春意满池塘。
拥鼻袁生方块然，
不知玉色浩无边。
西陂欲与稽山并，
贺监风流太白船。
胸次本来容具区，
自私盆盎一何愚。
片帆忽逐秋风起，
聊试人间万里途。
仰止高风不可攀，
且图生出鬼门关。
稽首台前无复过，
归家斩却钓鱼竿。
紫骝借得将军马，
垂柳西湖第一桥。
欲傍酒家做寒食，
腐儒何日有狐貂。
云气依稀有若无，
定山山下片帆孤。
青芜不尽天连水，
野鸭飞来成画图。
携锡西山步绿莎，
禅心未了奈情何。
湘宫水寺清秋夜，
月落风悲松柏多。
烧药炉存草亦灵，
煮茶灶冷水犹清。
老僊一去无消息，
只有飞泉落珮声。
麦粒收来品绝伦，
葵花制出样争新。
一杯永日醒双眼，
草木英华信有神。
一一雕盘分楚粽，
重重团扇画秦娥。
宫闱百福逢嘉序，
万户千门喜气多。
一从锁断清波路，
密影重重布画桥。
着脚不知深浅处，
定应攧折瞎馿腰。
夹径花开一丈红，
傍池新竹万枝风。
闲来笑语忘为客，
杯酒淡烟明月中。
穴边酣战君臣蚁，
波上群嬉婢妾鱼。
苦乐不同同一宇，
问天此理竟何如。
刁斗城头夜月寒，
一声呜咽到江干。
梅花吹落浑闲事，
白首征人泪暗弹。
物华俱入发生辰，
喜见花梢刺眼新。
便好衔杯嚼红蕊，
不须枝上火烧春。
交旧悠悠西复东，
建昌南望水连空。
蔡侯念我有新句，
犹似灞桥风雪中。
避世移家入乱山，
松风杉雨打窗寒。
牀头一卷麻衣易，
自点松明尽夜看。
一身彼此转蓬样，
百岁光阴交臂间。
底事石梁成邂逅，
烽烟影里得馀闲。
风光无頼恼诗翁，
健笔凌云思未慵。
长句数篇欺白雪，
江山浩荡发春容。
三枝筇竹兴还新，
王丈席兄俱可人。
侨立司州溪水上，
吟诗把酒对青春。
深院无人锁曲池，
莓苔绕岸雨生衣。
绿萍合处蜻蜓立，
红蓼开时蛱蝶飞。
未鍊还丹须急鍊，
鍊了还须知止足。
若也持盈未已心，
不免一朝遭殆辱。
溪里晚从池岸出，
石泉秋急夜深闻。
木兰船共山人上，
月映渡头零落云。
花事匆匆一饷空，
清和池馆转薰风。
绿阴似欲专清夏，
不许林间见落红。
赤墀同拜紫泥封，
驷牡连征侍九重。
惟有白须张司马，
不言名利尚相从。
商车不足算缗来，
桑孔咸阳悉茂材。
一撮茂陵无觅处，
建章门户至今开。
小楼萧洒面晴川，
嫋嫋西风扫暮烟。
碧水明霞两相照，
秋光全在夕阳天。
金篆方圆一寸馀，
可怜银艾未思渠。
不知夫子将心印，
印破人间万卷书。
月淡霜清驿路长，
一枝春信到江乡。
西山饿死魂犹瘦，
洛浦仙游佩亦香。
何事东风日又狂，
后庭花要鬭新粧。
中兴功业在清浄，
王谢清谈未易忘。
尚方绝制别精镠，
宝带亲传镇库收。
二十八条真紫磨，
人间那识紫云楼。
帷幕时间奉此身，
当知流转会成尘。
随缘且用遮空壁，
莫较敷陈旧与新。
荷锸庭中破嫩苔，
清沟一派引泉来。
剪刀草长浮萍合，
无数游鱼去复回。
柳亭门户劣三间，
诗伯封疆自一寰。
批判秋风勾夜月，
抨弹淮水荐锺山。
骚客辞眠肠正苦，
睡魔退听骨先寒。
未堪入餠供龙焙，
且遣一旗登虎坛。
老杜当年鬓发华，
尚言春到酒须赊。
不堪诗思相料理，
恼乱街头卖酒家。
门外依然雨滴声，
万般巧说争如实。
平生心胆向人倾，
相见还同不相识。
平日忠言薄万金，
此时何惜赠君行。
好名不是真人事，
莫向人閒留姓名。
一夜长风无片云，
晓来风动似初春。
应知春近催桃李，
更有轻寒不着人。
有杯莫向前山举，
楚水吴云此地分。
竹外谁家霜鹤唳，
吟逋梅下昔曾闻。
几度看山愧白鸥，
身名心事两悠悠。
何如醉醒寒江上，
风捲芦花雪满头。
秀溪充塞重堪嗟，
谁与通流且种花。
东里先生连古意，
欲分馀润散儒家。
共处十年真岁寒，
山边水边相盘桓。
拶倒几回扶不起，
未尝说着祖师关。
拆桐花上雨初干，
寒食游人尽出关。
一片湖边春富贵，
断桥船簇夕阳间。
住世神仙五百年，
长生本出笑谈间。
不从方士论炉鼎，
自有阴功觧驻颜。
神女初离碧玉堦，
彤云犹拥牡丹鞋。
知道相公怜玉腕，
强将纤手整金钗。
锦江近西烟水绿，
新雨山头荔枝熟。
万里桥边多酒家，
游人爱向谁家宿。
扑面尘埃二十年，
纱笼石刻顿光鲜。
廋辞不用题黄绢，
自有惊人秀句传。
山北山南徧插秧，
天时较似去年彊。
从今无事閒风月，
分作屏星一半凉。
楮幌春生斗底房，
不知冰结夜来霜。
无因领略黄昏月，
只遣疎钟管暗香。
欲识东君用意工，
故将残叶衬轻红。
可怜雨洗胭脂湿，
只怕风吹翠幄空。
莱公庙略传耆旧，
韩令风流在井疆。
安用鸣鼛增汉垒，
不妨罗拜下诸羌。
冬日迎喧此未宜，
苦吟那对朔风时。
祇夸砌下留残雪，
不看簷间斗柄垂。
秋山寂寂秋水清，
寒郊木叶飞无声。
王子白云仙去久，
洛滨行路夜吹笙。
一编鼻祖晚唐诗，
姚许齐名岱华低。
天外凤凰须得髓，
可嗔儿辈厌家鸡。
代故由来足纠纷，
高才忧世强云云。
太宗不用长沙傅，
虚使羣臣谥孝文。
山色青冥叶未红，
湖光凝碧晓无风。
行穷上下两天竺，
望断南山龙井龙。
识见超然地位高，
人言情伪察秋毫。
一些疾病生心腹，
明鑑当台不可逃。
格是而今老有馀，
行行真欠瘦筇扶。
不将心絮随风起，
一恁闲花有似无。
戏龙顿断天门锁，
来蛰公家片段箱。
恐有堕髯收不尽，
觅来惊起雁凫行。
黄巖出谷半丹邱，
使指新疏万壑流。
筑堰未妨齐着力，
旱天随取灌高畴。
章华宫人夜上楼，
君王望月西山头。
夜深宫殿门不锁，
白露满山山叶堕。
香严活葬在南阳，
知是所知忘未忘。
猛虎不应餐伏肉，
听教风雨细商量。
玉薄冰轻不自持，
可能当此恶风吹。
要知此物坚牢质，
不比渠侬耎脆姿。
小谢清高大谢才，
圣君令泰此方来。
一从到后常无事，
铃阁公庭满绿苔。
百姓命悬三尺法，
千秋谁恤两端情。
近闻崇尚刑名学，
陛下之心乃好生。
来此琅玕影里吟，
更于何处觅山林。
千年清事无人管，
独有香山领此心。
我为浮名媿引年，
老馀八十尚飘然。
不如合却谈天口，
归向白云深处眠。
清江碧草两悠悠，
各自风流一种愁。
正是落花寒食夜，
夜深无伴倚空楼。
蟠桃移种杏园初，
红抹燕脂嫩脸苏。
闻道飘零落人世，
清香得似旧时无。
雪砍双螯玉一壶，
樵中曾有此奇无。
始知张翰思归意，
不为秋风只为鲈。
昔人识不过十字，
富贵封侯渠自如。
龟堂闭门万卷读，
一字不肯供时须。
日脚青山晚半藏，
水遥天远岸无厢。
云边一叶来何处，
认是宣州出浦航。
塞郭衣冠匪乏人，
步能送我独情真。
几思觅句相料理，
风月溪山不易亲。
唤起神龙泽楚乡，
午天转首失炎光。
怪生未到秋深处，
早有萧萧叶响廊。
长楸走马却归来，
雉挟春骄未应媒。
不信杏梁双燕语，
日长帘幙有风开。
閒来汲水浸菖蒲，
浄洗尘埃半点无。
濯得老根如法瘦，
养教矮叶十分臞。
五族交飞日月昏，
就中造化尚堪论。
景云峰起龙城里，
犹为遗黎忆太原。
千重钩锁撼金铃，
万颗真珠泻玉瓶。
恰值满堂人欲醉，
甲光才触一时醒。
人于忙处不知老，
诗到醉时方是真。
相对梅山几杯酒，
不知身亦是今人。
自古荆州通陆海，
祇今学士过青钱。
笑谭坐了安边策，
取次成诗尽可编。
平生意气压曹瞒，
却为夫人鬓作斑。
堂上横刀何足问，
五兵只在画屏间。
王泽犹来雅在新，
尚词微事可愁人。
淫哇满眼关雎弱，
犹贺清朝有此身。
雨过一村桑柘烟，
林梢日暮鸟声妍。
青裙老姥遥相语，
今岁春寒蚕未眠。
猿啾鬼哭杳冥冥，
夜半何人弔独醒。
歌罢离骚心正苦，
阴风吹雨响疏櫺。
樵岚无蟹有监州，
已负诗肠过一秋。
莫怪渊明便归去，
得渠自合老菟裘。
万物萌芽在春前，
只有龙泉出土先。
见宝朱砂用叶里，
自然汁煮汞成干。
不从一地至一地，
寂灭性中宁有位。
释迦稽首问然灯，
仁者何名为受记。
碌碌随人未足旌，
折腰趋走太清生。
绝怜抗直陈公子，
晚欲凭书入帝城。
冰消水面波光动，
日暖树梢花意归。
世上繁华随日好，
却应春浅胜芳菲。
自有春愁正断魂，
不堪芳草思王孙。
落花寂寂黄昏雨，
深院无人独倚门。
怱怱山信寄来时，
中有黄庭七字诗。
已死华颠无觅处，
几回吹断玉参差。
十年为别只逡巡，
喜见来篇墨色新。
且解征鞍同一醉，
异乡难遇故乡人。
和戎诏下破羣疑，
无复旄头彗紫微。
屈己销兵宜有报，
先看长乐版舆归。
村路雪泥人断行，
佛灯一点绛纱明。
山前栖鹤归何晚，
磔磔风传劲翮声。
牛背日高方睡熟，
横吹短笛不成腔。
毛球打罢归来晚，
古木寒鸦又夕阳。
北平心计尽红牙，
五日雕鞍暮到家。
林下觅春春已晚，
绿杨枝暗不通鸦。
小阁梯檐竹作篱，
晴阴登眺百盘宜。
悬知皓月升云海，
不赋如钩似镜诗。
战和未定议纷纭，
草茅有忠天莫闻。
公乎行矣陪国论，
毋媿新亭千载人。
兽骇禽鸣翳蔚中，
难将此意问鸿蒙。
萦回小径苍苔滑，
杖屦从今恐不通。
六出玉槃金屈巵，
青瑶丛里出花枝。
清香自信高羣品，
故与江梅相并时。
湖上千峰带落晖，
白云开处见柴扉。
松门一迳仍生草，
应是仙人向郭稀。
眼底年来胡种灭，
丛林喜见太平时。
太平消息谁相委，
只许张公李老知。
脩身可用要人知，
暗室孤灯敢自欺。
赤口烧城市有虎，
熨平寸地听群儿。
庐阜远公真好事，
白莲社里尽高才。
师今更不曾沽酒，
底事渊明日日来。
零落蔷薇委道傍，
更堪微雨渍残香。
象床玉尺人何在，
肠断新裁锦一方。
玉露金风喜乍凉，
紫茎绿叶荐秋芳。
今年最好中秋月，
更着秋兰月下香。
一年春事遽如许，
千里旅愁何似生。
浊酒饮馀惟五合，
残书读尽忽三更。
不事王侯不种田，
日高犹自抱琴眠。
起来旋点黄金买，
不使人间作业钱。
北斗星移银汉低，
班姬愁思凤城西。
青槐陌上人行绝，
明月楼前乌夜啼。
鹤唳天边秋水空，
荻花芦叶起西风。
今夜渡江何处宿，
会稽山在月明中。
荒陂终日水车鸣，
村北村南共一声。
掠面轻风吹小雨，
鄙夫诗向此时成。
潭底乖龙唤不譍，
骄阳似欲败西成。
虚堂永夜耿无睡，
起听四郊车水声。
黯黯龙潭不测深，
临观崖下已千寻。
若逢岁旱休閒卧，
好与斯民去作霖。
公家爱竹传闻旧，
要看凌冬色不浮。
日报平安何用许，
至今好事想风猷。
闲写新诗十数篇，
晓来铺向竹窗前。
无端燕子欺人睡，
故落春泥污䌽笺。
风射长廊雪絮春，
经筵无客有流尘。
扪心自问何功德，
五管支离治繲人。
晓天云静冷涵霜，
满槛风清敌夜光。
莫谓座间人不识，
孤明孤影射虚堂。
高桐深密间幽篁，
乳燕声稀夏日长。
独坐水亭风满袖，
世间清景是微凉。
弟应兄呼画不成，
谁人肯向里头行。
自从家破人亡后，
直至如今事转生。
晦日新晴春色娇，
万家攀折渡长桥。
年年老向江城寺，
不觉春风换柳条。
双鬟初合便分离，
万里征夫不得随。
今日军回身独殁，
去时鞍马别人骑。
䴔䴖属玉乱横斜，
石步柴门下白沙。
长笛一声人不见，
小舟风紧入蒹葭。
红枝欲折紫枝殷，
隔水连宫不用攀。
会待长风吹落尽，
始能开眼向青山。
晓来瑞气鬰葱葱，
流出恩波自九重。
地厚天高何以报，
饱看南岳祝融峰。
溪暖无冰可得销，
清波白石小鱼跳。
忽逢寸碧翩然起，
翡翠惊飞上柳条。
桃源在在阻风尘，
世事悠悠又遇春。
雨滴闲堦清夜久，
焚香偏忆白云人。
天理流行不用寻，
鸢飞鱼跃自升沉。
细观自有昭然处，
始信严师是此心。
一声金殿玉阑干，
一曲马嵬坡下土。
夕阳空照古今愁，
年年醉醒桃花雨。
尘埃奔走尚飘蓬，
想听庵头老柏风。
会向天阶乞衰晚，
住庵长作主人翁。
晋武良心独未亡，
娼家渎礼自多妨。
洛中冠盖无多日，
元凯春秋亦短长。
闭门自要身心敛，
出户方知天地宽。
晚步中庭人不识，
道馀癡想白云端。
小折霜林半壁间，
春风日日付毫端。
秋高为借横斜影，
留与吾师岁晚看。
一巖树色乱秋云，
初喜秋风触鼻根。
招隠归来浑未得，
老怀索漠剩思君。
古来灯火盛维扬，
今岁元宵乐未央。
祇欠明皇拥仙仗，
䌽云高处舞霓裳。
如膏细雨沐轻红，
更有催花少女风。
薄暮浓云横汉外，
西山数点有无中。
我于推步亦留心，
造化无踰碧玉经。
何日酒星离命度，
且教老眼几时醒。
马如龙，马如龙，
飞过苏隄健鬬风。
枊下系船青作缆，
湖边荐酒碧为筒。
不逐凡花逞艳娇，
移根上苑独清高。
君王曾选装金带，
侈锡持荷耀紫袍。
身着青衫骑恶马，
日驰三百尚嫌迟。
心源落落堪为将，
却是君王未备知。
宽博麻衣折角巾，
疏慵不似少年身。
白云半枕山中午，
犹梦乘槎去问津。
籍其声名喧魏阙，
幽奇风物指吴乡。
上饶此去逾千里，
莫惜临岐酒满觞。
一匳真茗慰铃斋，
更伴仙卿逸藻来。
夜啜晓吟俱绝品，
心源何处着尘埃。
赫赫光华夺景星，
斯文宗主在先生。
他年奏赋通明殿，
已信君王不敢名。
偶存名迹在人间，
顺俗与时未安闲。
来谒大官兼问政，
扁舟却入九疑山。
雨来未见花间蕊，
雨后全无叶底花。
蜂蝶纷纷过墙去，
却疑春色在邻家。
恻隠殊无一念仁，
谁能推食食王孙。
纷纷天下奇男子，
不及淮阴一妇人。
残云衰草趁人愁，
生即团栾死便休。
悲泣声中裁此曲，
鸡啾山外鹊山头。
少陵老杜独怜才，
长句还如铁马来。
酒味渐佳春渐好，
苦教陆凯咏寒梅。
孔雀尾拖金线长，
怕人飞起入丁香。
越女沙头争拾翠，
相呼归去背斜阳。
齐晋瓜分四国王，
嬴秦为吕芈为黄。
六雄当日皆新主，
独有甘棠泽未亡。
君父昏蒙死不回，
谩将平地筑高台。
九层黄土是何物，
销得向前冤恨来。
兰汀蕙浦入平芜，
天远孤帆望中灭。
屈平宋玉情不尽，
千古依然在风月。
花残爱日惟愁尽，
病渴逢觞却厌多。
不分闲中觉春老，
强捜诗句逐阴何。
一阶春雨两簷风，
冷枕青灯睡未浓。
欲断新篇无好语，
喜君消息到黄龙。
团团双桂拂茅斋，
虚幌疏櫺尽日开。
会待秋髙风露下，
清香飘泛月中来。
秋江白水浪花粗，
墟落人归鸟自呼。
新月高城三百雉，
角声吹彻小单于。
花颜云鬓眼波秋，
元是虚皮裹髑髅。
黄壤纷纷青草窟，
少年曾共醉红楼。
一方峭峻绝安排，
立处还同万仞崖。
卢老倩人书不得，
春日濈濈长莓苔。
止酒废诗春昼长，
颇知易戒复难忘。
戏于窗下还诗债，
便欲花前唤索郎。
一年春又转头空，
前信花催后信风。
花坞老人诗力健，
好留春住莫匆匆。
杜鹃花时夭豔然，
所恨帝城人不识。
丁宁莫遣春风吹，
留与佳人比颜色。
岸帻携筇夜夜来，
蒲团纸帐竹香台。
直须觅取僧为伴，
更为开庵斸草莱。
一池清浸藕花月，
午夜凉生菰叶风。
风月无边诗兴动，
品题收拾锦囊中。
雪径清寒蝶未知，
暗香谁遣好风吹。
野桥漏洩春光处，
正为横斜一两枝。
寥廓无尘腊雪晴，
距正五日凤凰鸣。
已膺一德明良会，
更祝千龄辅太平。
烟波万顷镜湖秋，
清啸虽闻不可求。
自是世间知者少，
山林何代乏巢由。
日晚长秋帘外报，
望陵歌舞在明朝。
添炉欲爇熏衣麝，
忆得分时不忍烧。
山腰石有千年古，
海眼泉无一日干。
天下苍生望霖雨，
不知龙在此中蟠。
二水交流抱闾井，
清潭几曲自渊回。
已浮画舸遥遥去，
更爱双鹥泛泛来。
侯喜学诗新有声，
坐中忽遇老弥明。
故知麦饭与藜藿，
不识虞卿醒酒鲭。
短锸长镵出万峰，
凿开混沌作玲珑。
市朝可是无巇崄，
更向山林巧用工。
一百年中是一春，
不教日月辄移轮。
金鼇头上蓬莱殿，
唯有人间鍊骨人。
独折南园一朵梅，
重寻幽坎已生苔。
无端晚吹惊高树，
似袅长枝欲下来。
山青未了晓光开，
鸠唤鸠譍雨又催。
消得犊车泥滑滑，
此行不为杏花来。
冯凌泉石负春山，
更着清滩下一湾。
唤作雪溪殊不恶，
只愁兴尽我空还。
晏婴白日为谗贼，
吾道何用尤臧仓。
啜粥倚庐深墨面，
天地不遣君齐梁。
星月相逢现此身，
自然无迹又无尘。
秋来若向金天会，
便是青莲叶上人。
日日妆楼望雁回，
雁回郎不寄书来。
谁知别后身宽窄，
欲送寒衣未敢裁。
漫漫积雪被岗坻，
宜主当时有暗期。
忽见梅花照夜发，
祇疑犹待射雕儿。
三星分曜辉宸汉，
九禁迎春启令辰。
仰奉椒闱宣内治，
湛恩鸿庆永如春。
连朝风雨卷残红，
四望亭台眼界空。
多少东君生物意，
不知俱在绿阴中。
一轩谁与写清辉，
地近城闉却少知。
只待中秋深夜看，
玉蟾低蘸碧琉璃。
绿径平平摆地尖，
花毬亭下总相兼。
时来奋撃争多胜，
格令输赢不畏严。
沙如星射水流光，
忆着南山步石梁。
秋兴日来知几首，
可无南落雁成行。
平江九百一斤羊，
俸薄如何敢买尝。
只把鱼虾充两膳，
肚皮今作小池塘。
独坐无聊感岁华，
骚人忽寄一枝花。
虽无素手簪罗髻，
已觉春生野老家。
团团荷叶不相似，
豁豁大虚难比伦。
箇里洞然无一物，
拟于何处拂埃尘。
青云歧路休回首，
扁榜看来也自惊。
何日深山更深处，
只留黄犊伴春耕。
三绝韦编及太玄，
潜虚象数究先天。
前人推算空劳力，
不似而今卖得钱。
两岸青山一水流，
蓑衣不着雪为裘。
安道只应深树里，
青山不见便回舟。
扬州兵了约庐州，
某向瓜洲某鹭洲。
直下南徐侯自管，
皇亲刺史统千舟。
不上江亭数日间，
雨馀山色带清寒。
西风峭湛休围却，
要放秋光入画阑。
春潮和雨没平沙，
沙岸疏篱尽酒家。
北客惯寻寒食路，
不知人日已无花。
朱絃牢落更谁闻，
青草台高鹤唳云。
尚有茂陵多病后，
眼前相对卓文君。
飞蛾视火残生灭，
燕逐羣鹰命不存。
从今一扫胡兵尽，
万年不敢正南行。
青衣梦破满林烟，
一掷乾坤亦偶然。
僧屋翠微看月上，
江山犹似永初年。
冰玉谈清洗老怀，
兴浓亦复手中杯。
平生蜡屐登山惯，
岂必因花特地来。
滩头细草接疎林，
浪恶罾船半欲沈。
宿鹭眠洲非旧浦，
去年沙觜是江心。
地行仙迹世难知，
极数高人出数时。
隠显自通淮与蜀，
兴亡谁管晋兼隋。
瞎翁九起茅簷下，
失喜繁星满树梢。
想泰元尊衰景贶，
知新天子讲初郊。
人生不合出都城，
百坂千坡异县情。
勃勃当年圣人道，
如今狐兔不胜行。
四翁识势保安闲，
须为生灵暂出山。
一种老人能算度，
磻溪心迹愧商颜。
内家嗜好淡无营，
天下方知仰圣明。
唐帝若无倪若水，
南方黔首怨䴔䴖。
金门内使走天街，
当殿亲收宰相才。
一榜尽除州别驾，
谢恩未了杏园开。
翔鸾阁外夕阳天，
树影花光远接连。
望见内家来往处，
水门斜过罨楼船。
江东贾客木绵裘，
会散金山月满楼。
夜半潮来风又熟，
卧吹箫管到扬州。
五老机缘共一方，
神锋各向袖中藏。
明朝老将登坛看，
便请横矛战一场。
山末疎红尾尾霞，
晚烟丛薄是人家。
移船更喜吹香好，
枸橘花开媚浅沙。
古林苍藤一径缠，
我公畴昔屡回旋。
萧萧屋底瞻遗像，
杰气英姿尚凛然。
七年乌帽抗黄尘，
昼锦归来世又新。
若过武夷山下看，
人间不太敝精神。
苍苔青润石嶙皴，
泉脉涓涓湿白云。
疑有天仙深夜过，
丁当环珮月中闻。
一年春色已摧残，
水满陂塘草树寒。
转觉归愁消不得，
杜鹃声里泪阑干。
欲留无计去还悲，
渐远闽山物象非。
家在天南今北首，
忍看归鸟背人飞。
美人宿酒未全醒，
困倚妆台睡不成。
一半醉颜无处画，
似红如白最多情。
海雁年年自往来，
迢迢此去几时回。
春风满路真消息，
应是桃花处处开。
谁人共挽天河水，
尽洗中原犬虏腥。
角巾私第不复言，
兵迨留守宗泽疏。
急风吹雪满汀洲，
迎腊淮南忆倦游。
小鸭枯荷野艇冷，
去年今日冻高邮。
见山楼迥倚晴虚，
看展终南百幅图。
闻说二林尤胜绝，
想公高兴在香炉。
茂林新幄翠重重，
犹有残花掩映红。
庭馆渐虚容散涉，
时攀园果作狙公。
掩冉欹垂千万条，
始知天女是青腰。
轻衫曾立花阴下，
三日馀香尚不销。
正月初弦二月赊，
小园春事已如麻。
强夸力健因移石，
不减公忙为种花。
晋祚安危只此行，
坦之何必苦忧惊。
谢公合定寰区在，
争遣当时事得成。
那堪多难百忧攻，
三十衰容一病翁。
却把西都看花眼，
断肠来此哭东风。
匆匆和梦别星楼，
扰扰随缘住信州。
尚笑长江少方便，
只教溪水暂西流。
乾坤正欲稔天骄，
会见降胡款圣朝。
蓄锐乘机先自治，
莫令武库五兵销。
秋后从来数晚菘，
自锄稀甲几多丛。
莫辞榾榾频携甕，
准拟清馋玉糁翁。
盘姗不称三公位，
掩抑空妨数亩庭。
只有老僧偏爱惜，
倩人图画作书屏。
铛煮乾坤不作难，
至神至妙弗相谩。
回头总在乾坤里，
毕竟铛从底处安。
面前路径无令窄，
路径窄时无过客。
过客无时路径荒，
人间大率多荆棘。
凫鹜行中脱病身，
竹林深处得幽人。
只言官满浑无事，
也被诗愁搅一春。
大梁公子乐邯郸，
爱士能从市井间。
虽诧平原倾食客，
鲁连犹蹈海滨还。
南山畴昔从诸父，
雨甲烟苗手自鉏。
三径就荒归计拙，
溷烦僚友送园蔬。
白云流水自东西，
漠漠杨花客思迷。
杜宇亦来归未得，
一春不向此山啼。
十日王程未许归，
登山临水此心违。
夜阑佛屋龛灯暗，
时有飞萤点客衣。
古铎摇风语夜凉，
露漙莎径咽寒螀。
更长展转难成寐，
拟问希夷觅睡方。
雪衣雪髪青玉觜，
羣捕鱼儿溪影中。
惊飞远映碧山去，
一树梨花落晚风。
淮南千里少遗民，
万顷膏腴变棘榛。
闢地营田真上策，
稻粱已见满仓囷。
羣玉峯头玉帝家，
桥边池上玉横斜。
白头老监今留落，
曾领群仙共赏花。
吴江应已落丹枫，
况说枫桥半夜钟。
想见归心成日日，
暮云如我忆江东。
怀人渺渺数重山，
风月将秋入梦寒。
疑有清风生羽翼，
去随明月倚栏干。
今年炎毒异他年，
及此秋风意洒然。
身世还须几寒暑，
吾生何事不随缘。
绛阙清都境异常，
况当圣世物皆昌。
风催柘馆桑枝秀，
冰满龙池荇带长。
放浪烟霞我亦曾，
误凭宵梦绕觚棱。
眼明一片蚕崖雪，
便拟搘筇最上层。
水从吴尾入湖流，
身到江南第二州。
故国旧交应笑我，
十年飞雪上人头。
万里冥鸿惜羽毛，
安车虽聘邈难招。
清名自足高天下，
岂独南州擅得高。
寒食风光淑景时，
宫娥装束鬭珠玑。
呼卢尽日随朋侣，
将掩严闺始欲归。
锦绣文才貌甚都，
冶容乱掷果盈车。
披图宜鉴登徒子，
折齿犹胜谢幼舆。
采鹢浮春皓齿歌，
延祥观后晚偏多。
可无人物如张绪，
只是垂杨不似他。
端想身生极乐界，
莲华合闭身居内。
华开见佛满虚空，
水鸟树林宣法偈。
抛砖引玉老香严，
打着南边动北边。
听事不真锺作甕，
至今千古错流传。
岩前花发四时春，
岩下风光日日新。
大化周流常不息，
谁能伴汝说无生。
锦江江上探春回，
销尽寒冰落尽梅。
争得儿夫似春色，
一年一度一归来。
属镂堪为后人伤，
池溜清泉有恨长。
不斩妖邪斩忠直，
淡烟荒草鹿麋场。
黄雀黄雀飞相逐，
相呼门前啄遗粟。
啄粟饱即休，有人
挟箒扫泥待作粥。
我爱卢家道子贤，
悼亡之后只萧然。
虎儿向我能求字，
玉雪肌肤更可怜。
卜叟囊书系肘边，
儿童尊信等神仙。
立谈算尽平生事，
问到封侯拜相年。
暮江初涨浪翻狂，
一叶轻舟泛渺茫。
我愧人非跛男子，
安能与世作津梁。
商声早已到梧桐，
夜气生凉湛碧空。
閒倚小窗待明月，
紫箫吹彻木犀风。
虽然无证复无修，
扑破虚空亦可忧。
欲识老庞端的处，
饭馀摩腹且閒游。
金刹凭陵尺五天，
胜游何必羨登仙。
安期想见身千亿，
汗漫人间若箇边。
卖卜严将卖饼孙，
两贤高趣恐难伦。
而今若有逃名者，
应被品流呼差人。
经旬山雨暗春辉，
桃李成阴总未知。
试逐东风入城市，
不妨尊酒暂娱嬉。
溪头梅是去年花，
閒月初长竹迳斜。
向晚孤烟三十里，
不知樵唱落谁家。
崎崎岖岖平坦坦，
平坦坦处甚崎岖。
蓦地跛驴能蹴蹋，
抹过追风天马驹。
人物本来同一原，
于何却作两般看。
祇应气质生时异，
差别从兹有万端。
看书数叶眼花旋，
推过熏炉去打眠。
五十压头衰白尽，
书无灵圣事茫然。
万里萧条酒一杯，
梦魂犹自度邛郲。
可怜龙鹤山中菜，
不伴峨眉栮脯来。
平生自是爱花人，
到处寻芳不遇真。
祇道人间无正色，
今朝初见洛阳春。
本是匡山种杏人，
出山来事碧虚君。
上清欲问因何事，
请看先山十丈文。
上尽危梯望社榆，
乱山千叠隔吾庐。
四方尽是男儿志，
敢叹离羣与索居。
暮雨旌旗湿未干，
胡烟白草日光寒。
昨夜将军连晓战，
蕃军只见马空鞍。
天涯地角一何长，
雁塞龙塠万里疆。
每恨沦流经数载，
更嗟缧绁泣千行。
压丛秋色万黄英，
多少金风染得成。
篱下年来无靖节，
寒香不似晋时清。
未厌平生习气浓，
更将馀事训儿童。
鲁论二万三千字，
悟入从初一句中。
莫把桃花误世间，
日方明处隠尤难。
道人办得心坚固，
好向飞云顶上安。
灵隐山前独子知，
清溪浑似颍川湄。
何当把手东南去，
却向山前话此时。
买得幽山属汉阳，
槿篱疎处种桄榔。
唯有猕猴来往熟，
弄人抛果满书堂。
斫竹移松傍浅樊，
牡丹时节尚轻寒。
向家庭院花如锦，
独为穷忙未得看。
新安固与吾乡邻，
山水清绝殊可拟。
我今暂来子亦归，
空听杜鹃云树里。
杨花撩乱绕烟村，
感触离人更断魂。
江上归来无好思，
满庭风雨易黄昏。
南北风流旧不同，
伧吴今日若相通。
病来犹伴金杯满，
欲得人呼小褚公。
树叶初成鸟护窠，
石榴花里笑声多。
众中遗却金钗子，
拾得从他要赎么。
箫鼓迎神赛社筵，
藤枝摇曳打秋千。
坐中翁妪鬓如雪，
也把山花插满颠。
小窗疏箔列仙家，
弹尽遗音晚景斜。
贺老当年定场屋，
虚将妙曲付琵琶。
新诗绝笔声名歇，
旧卷生尘箧笥深。
时向歌中闻一句，
未容倾耳已伤心。
南中冷暖直难齐，
一日之间具四时。
脱了又添添又脱，
寒衣暑服镇相随。
晓晴破雨却寒天，
海上风光绝可怜。
更欲陪公了春事，
不须乘醉始逃禅。
赐食金盘出宝闺，
玄熊掌映紫驼蹄。
侯家但诧承恩泽，
岂识山厨苦荬齑。
五峰相向碧参差，
插地擎天力不衰。
要学世人头亦白，
晴烟时起数条丝。
自诡衡山道士孙，
至今句法有轩辕。
世人未见题尧庙，
尽把昌黎作寓言。
斥出维垣令太师，
尽留群小凤凰池。
争知暗里牵裾子，
元是屠家揣肉儿。
风姿眇眇志堂堂，
诗句惊人易数长。
高士行看三府辟，
可容枳棘困仇香。
雨馀非雾萦琼斚，
正是长庚初度时。
千里欢声和气满，
祝公椿算寿齐箕。
玉珠连朵万年松，
金鹤飞梢一样桐。
三吉九祥当现座，
千银七宝浄慈峯。
新拜天官上玉都，
紫皇亲授五灵符。
羣仙箇箇来相问，
人世风光似此无。
逃空劫外已苍然，
翫水观山得几年。
闻说听经曾肯首，
老来无力补青天。
新丰买酒慰无聊，
冲雪骑驴上灞桥。
罴老尚堪吞貈子，
松风何至羨山苗。
贤哉淑德继鸡鸣，
密赞关雎美化行。
夙夜若为勤警戒，
始终一念欲相成。
府廨寥寥似野庐，
晏眠犹厌阁铃呼。
不知云梦泽南日，
得似富平津北无。
枕上雨声如许奇，
残荷丛竹共催诗。
唤回二十三年梦，
灯火云安驿里时。
玉池金屋浴兰芳，
千古华清第一汤。
何似此泉浇疾病，
不妨更入荔枝郷。
渡头人语知潮上，
下看南江东北流。
试引轻帆学归去，
茶山溪浅却回舟。
与公同是洛阳客，
今日论年皆作翁。
一见此花知有感，
衰颜不似旧时红。
破驿荒村山路边，
斜风细雨客灯前。
子规一夜啼到晓，
更待溪声始不眠。
脚絣紧系兴无穷，
拄杖挑云入乱峯。
欲识老僧行履处，
天台南岳旧家风。
渡水傍山寻石壁，
白云飞处洞门开。
仙人来往行无迹，
石径春风长绿苔。
征羌汉将赵充国，
赐履齐侯周太公。
虚叟纪年亦云尔，
五湖四海一诗穷。
村沽无复见瑶浆，
苦澁酸辛巳备尝。
欲洗野人藜苋腹，
除非金雁送鹅黄。
揽衣起兮望秋河，
蒙蒙远雾飞轻罗。
蟠桃树上日欲出，
白榆枝畔星无多。
拊髀平生志八区，
暮年家国付夷吾。
谁言子女能相豢，
可笑周郎浅丈夫。
掩昼娇春歛恨浓，
莲包欲实又成空。
都缘不肯为云雨，
开落非关一夜风。
月之所在谓之身，
朝市山林几样人。
静看一轮如此洁，
莫将身着软红尘。
不见山居二十年，
苍髯玉面故依然。
它年我定先君老，
准拟虚名共久传。
壮时尝有意功名，
不觉星星白发生。
眼亦渐花心更短，
归与犹可事农耕。
虺尵老马踏深泥，
投宿村坊灯火微。
休问客衣何似冷，
牀前犹有雪花飞。
姓白使君无丽句，
名休座主有新文。
禅心不合生分别，
莫爱馀霞嫌碧云。
一条归梦朱弦直，
一片离心白羽轻。
明日灞陵新霁后，
马头烟树绿相迎。
八座蝉联属弟兄，
当年门地足辉荣。
可嗟不富经纶业，
唯着丹青制造名。
眊矂浑如病起初，
冬烘又似酒醒馀。
睡乡幸有闲田地，
不放诗人僦一居。
复岭参差意出群，
行人遥指两将军。
黥彭只么空山老，
不向中原早策勳。
梦草客儿成底句，
贪杯吏部觅谁邻。
雪衣女软留茶舌，
金十奴慵刺绣身。
鸳鸯赭白齿新齐，
晚日花中散碧蹄。
玉勒斗回初喷沫，
金鞭欲下不成嘶。
文物衣冠尽入秦，
六朝繁盛忽埃尘。
自从淮水干枯后，
不见王家更有人。
台山古路是人游，
箇箇寻婆问路头。
堪笑赵州才勘破，
寥寥千古使人愁。
白沙翠竹钓鱼矶，
家在江南未得归。
最恨花光山下路，
数声杜宇背人飞。
池边几簇木芙蓉，
浥露栖烟花更浓。
地有鲜鲜金菊对，
赏时莫惜醉千锺。
只知瞻礼紫金容，
不觉脑门遭霹雳。
平生心胆向人倾，
相识还同不相识。
倦极得凉意自适，
芒席何必殊桃笙。
啼鸟一声扇堕地，
我睡已足非渠惊。
童黄安足名天下，
太白常疑在世间。
生纵不陪振鹭列，
死犹可葬伯鸾山。
野花红碧自争春，
村酒酸甜也醉人。
解放船头便千里，
不愁无处着闲身。
谁栽窗外碧琅玕，
潇洒尤宜老眼看。
寄语后人毋翦伐，
更须时为报平安。
小园宽占一山孤，
别有墙遮古观居。
到了恩波拦不住，
水窗游出放生鱼。
丈夫不作宋玉悲，
珍重陶潜菊一枝。
寄傲北窗缘底事，
只应真趣少人知。
固陵城下两龙争，
不见齐王来会兵。
勒取河山新分地，
项王之后到韩彭。
漫道任公钓有神，
六鼇无迹海生尘。
争如静卧南窗下，
兰菊从教秋与春。
旋寻村酒不须浓，
饮少愁多酒易供。
灯下一身家万里，
今年恰好是三冬。
千年老树立苍石，
三峯两峯天出云。
青溪道士坐船上，
自按玉箫人不闻。
歃尽秋泉不疗饥，
菊边更读菊岩诗。
寒英摇落渊明老，
尚见遗编说义熙。
不耐簷前红槿枝，
薄妆春寝觉仍迟。
梦中无限风流事，
夫壻多情亦未知。
百亿须弥理固有，
八九云梦何足吞。
天下广居君识否，
一间茆屋寄孤村。
扶杖坡头日几回，
半醒半醉为花来。
只愁秋老风吹尽，
更向风前把一杯。
翠云深处曳枯筇，
插碧堂堂十八公。
全似华阳隠君子，
挂冠归去听松风。
自是无人别是非，
何曾此外更精微。
一门济济今成俗，
政要回头悟指归。
天气融和冻已开，
桃花浪暖亦佳哉。
人生办取东南尉，
底用一双㶉鶒来。
渺然三十六陂春，
石黛潮生岁岁新。
杨柳杏花浑好在，
吟边只欠跨馿人。
芒鞋行杖是生涯，
老鬓今年玩物华。
为爱云居松桧好，
不须更看牡丹花。
我师一念登初地，
佛国笙歌两度来。
唯有门前古槐树，
枝低只为挂银台。
江雨初晴思远步，
日西独向愚溪渡。
渡头水落村迳成，
撩乱浮槎在高树。
香冷灯昏梦自惊，
清愁冉冉带馀酲。
夜长谁作幽人伴，
惟是蛩声与月明。
和光深洞隠昌期，
门锁烟萝不可窥。
欲问榴花好消息，
只今难问旧题诗。
南北东西老赵州，
见人骑马也骑牛。
清风月下寻归路，
夫子门前问孔丘。
桑眼初开麦正青，
勃姑声里雨冥冥。
今朝有喜君知否，
到处人家醉不醒。
老去无营百念宽，
只馀故纸未忘钻。
小窗坐寐含幽梦，
梦涉寒波赋楚兰。
山空寺古紫苔侵，
更喜渔樵不见寻。
坐对秋阴晚萧瑟，
风吹败叶入廊深。
深红浅紫碎罗装，
竹树阴中独自芳。
已伴白莲羞远供，
款陪黄菊荐陶觞。
月照宫城红树芳，
绿窗灯影在雕梁。
金舆未到长生殿，
妃子偷寻阿䳰汤。
萧萧暗叶鸣秋雨，
淅淅窗风战客灯。
世味饱谙心已老，
不烦潘鬓强侵陵。
听得荒鸡第一鸣，
吹灯发火饭初成。
衣囊减尽浑无裌，
又是萧萧带雨行。
碧潭见说有龙蟠，
万里沧溟气欲吞。
此去风雷轰蛰起，
大施霖雨霈乾坤。
野格由来倦小池，
惊飞却下碧江涯。
月昏风急何处宿，
秋岸萧萧黄苇枝。
羽毛零落易摧伤，
父子同幽瘴疠乡。
归梦不成残夜雨，
空阶滴滴到愁肠。
金殿分来玉砌流，
黑龙湖彻凤池头。
后庭花落恩波断，
翻与南唐作御沟。
春尽江头望几回，
支持愁态入衔杯。
要归便问西门渡，
行止何闗杜宇催。
弱柳好花尽拆，晴
陌，陌上少年郎。
满身兰麝扑人香，
狂摩狂，狂摩狂。
柴门不出蓬生径，
暑雨无时水及堂。
辟谷頼君能作客，
暂来煎蜜饷桃康。
抹过从前解脱坑，
双溪路上绝人行。
衣盂至老无分付，
逼得栽松死复生。
冻蘂凝香色豔新，
小山深坞伴幽人。
知君有意凌寒色，
羞共千花一样春。
一夜清霜逗晓晴，
桑林脱叶似滩声。
云边恰有惊鸿过，
直作滩头细橹鸣。
游田未见说虞箴，
佞语贪谋竞奉承。
岂独怀中有佳鹞，
更教大亮献名鹰。
照眼酴醿正及时，
鞓红相映似相知。
天公应也怜芳意，
一霎轻风宿雾披。
鴈门山上鴈初飞，
马邑阑中马正肥。
日旰山西逢驿使，
殷勤南北送征衣。
重阳未见一枝菊，
它日菊开生我愁。
高兴亭中香满把，
令人北望忆梁州。
谠言直触大单于，
頼有阏氏上谏书。
若把汉唐宫苑比，
玉环飞燕总输渠。
年来病倦厌寻山，
且寄青泠白水间。
最爱杨师旧茅舍，
频来借榻伴髙闲。
鱼浮水面性地平，
鸟入林中机路密。
秋到石床枫叶落，
梦幻伴子六十七。
幽斋宜清复宜温，
高卧腾腾百不闻。
赢得神安无梦事，
从教黄叶夜纷纷。
几度见诗诗总好，
及观标格过于诗。
平生不解藏人善，
到处逢人说项斯。
圆沼泓登璧彩浮，
萍新殊未复游鯈。
纤鳞不用时惊没，
香饵虽投是直钩。
泪尽空山一病夫，
荆榛无路掩樵居。
自怜身是皮公美，
茅屋青灯夜着书。
疾病侵凌我亦衰，
后生谁复更相知。
可怜日落长安路，
不见骅骝整辔时。
老龙拖雨过平川，
晓影初开树色鲜。
有片白云收不尽，
日高犹在讲堂边。
秀色娟娟自出尘，
晓枝更带露华新。
清风一至如相语，
从此开帘来故人。
贾谊投文弔屈平，
瑶琴能写此时情。
秋风一奏沈湘曲，
流水千年作恨声。
赫赫能令京兆死，
沾沾正坐魏其愚。
何如陆子山行乐，
胪膊常悬酒一壶。
日长风煖柳青青，
北鴈归飞入窅冥。
岳阳城上闻吹笛，
能使春心满洞庭。
自笑无机触事真，
衰迟犹许望光尘。
此邦若有诛茆地，
乞借风波起涸鳞。
翠瓜碧李沈玉甃，
赤梨葡萄寒露成。
可怜先不异枝蔓，
此物娟娟长远生。
楼上金风声渐紧，
月中银字韵初调。
促张弦柱吹高管，
一曲凉州入泬寥。
出异归同禹与颜，
未分黄阁与青山。
事机爽忽秋毫上，
聊验天心语默间。
一屋白云无锁钥，
酒酣要摘梅花嚼。
相逢石鼎老弥明，
吟罢松梢月欲落。
古寺僧容客寓居，
客行仍许借藏书。
老无眼力书慵看，
忆着竹根泉潄渠。
月淡波寒夜向分，
断行孤鴈不堪闻。
扁舟第四桥南泊，
无限清愁寄梦云。
燕子辞巢始别家，
杜鹃啼处在天涯。
十分春事都看了，
尽是他人园里花。
短裳褰起露珠珍，
云鬓慵梳惑乱人。
弄得篮中鱼再活，
禹门未必解翻身。
老树槎牙冻不枯，
雪花初集更敷腴。
悬崖斗峻人踪绝，
漠漠荒祠落社乌。
饭熟羹香客寐残，
秦村山水树阴寒。
古今一样邯郸枕，
觉后方才做梦看。
蛮珍分到谪仙家，
断壁残璋裹绛纱。
拟把金钗候汤眼，
不将白玉伴脂麻。
那箇仙经述此方，
参同大易显阴阳。
须穷取，莫颠狂，
会者名高道自昌。
小扇题诗墨色新，
碧纱囊剪藕丝匀。
月团常在纤纤手，
不用流苏拂暗尘。
三足鸦儿出海东，
飞光一朶染天红。
只销半点归云动，
立地蒙蒙暗太空。
木人睡足理精神，
大地山河勿一尘。
不是解谈无口论，
由来不及世间人。
招潮瘦恶无永味，
海镜纤毫只强颜。
想见霜脐当大嚼，
梦回雪压摩围山。
为问蟠桃熟几番，
见儿发白着衣斑。
孙枝又作红蕖客，
更愿云礽捧寿山。
空墙碧水芳菲处，
泣尽臙脂恨不销。
不遣二妃陪舜葬，
故应泪沁雪枝条。
镇州出大萝卜头，
师资道合有来由。
观音院里安弥勒，
东院西边是赵州。
麝香眠后露檀匀，
绣在罗衣色未真。
斜倚细丛如有恨，
冷摇数朵欲无春。
展转寻思读此诗，
情文俱尽见于辞。
为公行坐沈吟久，
不觉牀间日影移。
提司坑冶是新差，
职比催纲胜一阶。
若发荐章求脚色，
下官踪迹转沉埋。
白云和我到天台，
眼入青山意豁开。
到彼山中结茅屋，
空馀千古夜猿哀。
夷齐甘受周家饿，
申白曾遭汉法髠。
全活老臣残齿发，
来生尚欲报君恩。
同条端的不同条，
箇箇沩山水牯牛。
一做这般虫豸去，
牵犁拽杷几时休。
十年骑马听朝鸡，
老窃州符簿领迷。
衙鼓不闻春睡足，
闭门聊喜得幽栖。
瘦马羸童行背秦，
暮鸦撩乱入残云。
北风吹起寒营角，
直至榆关人尽闻。
四面晴冈紫石崖，
如何浑作白皑皑。
须知暖入阴泉溜，
不是寒封积雪堆。
坐看青天起白云，
化成龙子钑银鳞。
霎时塞得青天满，
只见龙鳞不见身。
一番风雨送寒来，
底事开炉炉未开。
寄语参玄诸上士，
冷湫湫处且相隈。
行尽青峰与碧溪，
何须辛苦觅天梯。
九山不锁寻真路，
自是人心到后迷。
梅似臞僊瘦为诗，
清寒直欲不胜衣。
吟成雪里调羹句，
此句却令天下肥。
清秋古洞无猿啸，
自觉寻行幽意微。
处士桥边增怅望，
几回沽酒对斜晖。
浄治心地廓无垠，
一段光明破夙昏。
拨转机轮分化事，
百千三昧见门门。
山翁何处是便宜，
正是西郊散脚时。
天地春风和气里，
绿杨隄上瘦筇枝。
斜风急雨暮潇潇，
更与客怀增寂寥。
树头梅子未全熟，
莫来窗下打芭蕉。
绣额朱门插艾人，
羞将角黍近香唇。
平明朝下夸宣赐，
五色香丝系臂新。
秋晚萧条风露清，
星河耿耿漏丁丁。
祇应新月频相见，
长向玉楼东畔生。
相靡相踶性不同，
金环压辔照晴空。
晚来洗罢游缰缓，
喜听骄嘶岸柳风。
石床散发洒松风，
安用黄冠累此翁。
但喜太平今有象，
渔樵亦在万几中。
鸟飞欲尽暮烟横，
一笛西风万里晴。
山外有山青不见，
微云映出却分明。
窗眼蟏蛸粟许微，
早能结网伺虫飞。
都来口腹容多少，
狼虎操心伏杀机。
奔腾势力作弓䟫，
夜半声如万鼓轰。
因想千人挥笔阵，
斫营怒气更峥嵘。
腻如玉指涂朱粉，
光似金刀剪紫霞。
从此时时春梦里，
应添一树女郎花。
公子闲吟八景文，
花南拜别上阳君。
金鞭遥指玉清路，
龙影马嘶归五云。
世间万事不如山，
趁得渔樵似我閒。
山上拾薪山下钓，
青簑篛笠暮歌还。
除地墙阴植翠筠，
纤茎润叶与时新。
頼逢醉日终无损，
正似得全于酒人。
语不能工恨作堆，
撚髭空对翠屏开。
清吟頼有雕龙手，
绣段联翩诏后来。
梧桐雨畔夜愁吟，
抖擞衣裾藓色侵。
枉道一生无系着，
湘南山水别人寻。
尘里一笼天地窄，
楼头万幅水云宽。
何当化作千年鹤，
却伴辽东管幼安。
邓氏铜钱张武金，
至公终浅爱终深。
东西两子皆称跸，
未餍怜儿老妪心。
稚子谁怜衰病馀，
戏残斗草绕庭除。
朝来竟学黄家画，
画破新传几本书。
报道梅边雪未休，
披衣晨起上帘钩。
孤根清健元如许，
空为花寒一夜愁。
华阳洞口鍊丹台，
仙客遗基在草莱。
急遣羽流专洒扫，
千年去鹤会归来。
宿鹭分行落照边，
村藏深树远吹烟。
天然诗句无人识，
划记寒沙抄一篇。
粤王山下雾如雨，
吹入罗襟楚女啼。
身逐千艘落南去，
惟有樯乌飞向西。
万古风情不易禁，
多言未似不言深。
楚王只听巫臣谏，
不道逃吴已有心。
幙山孤秀幙溪清，
玉鑑光寒映翠屏。
今古寥寥何可问，
难当遗事在图经。
子陵滩下立多时，
鸥鹭悠悠自识机。
春事都来无半月，
一声鶗鴂劝人归。
昔向丹墀侍玉轩，
略无裨补髪苍然。
元非食肉封侯相，
合抱遗经老玉川。
馿加九锡石三品，
鸟覩村翁晚节荣。
出有小车扶有杖，
前身莫是邵先生。
九衢风土带花香，
月到枕前春梦长。
天意最饶惆怅事，
残花残雪尚交光。
毛羽人将鹤品流，
斜阳髙处自迟留。
人言杀尔三年旱，
应是巢成更不忧。
丛林职似惊羣雁，
供给情如反哺乌。
梅蘂犯寒持钵去，
山茶出屋得归无。
新栽杨柳舞风弱，
老去海棠烘日残。
且问笋根新茁几，
护持留作钓鱼竿。
山势西来如凤舞，
林峦左转若龙蟠。
门前一水流新绿，
须信神心万古安。
扁舟斗转急如飞，
对此令人忆退之。
不但郴江有佳句，
叉鱼祷雨尽留诗。
故城门前春日斜，
故城门里无人家。
市朝欲认不知处，
漠漠野田飞草花。
百骸溃散寻常事，
一物长灵识者稀。
争似大梅知底意，
无声三昧证缘知。
楼头独立到昏鸦，
尽日丝空小雨斜。
何补乾坤浪生死，
青青无数瓦松花。
鱼计亭前放鹤归，
晚风吹叶正飞飞。
策扶老健徐行后，
傍水穿云入翠微。
一揖天官籍姓名，
半年归计杳难成。
夜来梦觉篷窗冷，
枕底惊闻汴水声。
山行明月步霜华，
半醉微吟意更嘉。
记取鹅湖山下路，
夜深投宿野人家。
天地方收肃杀功，
菊枝倾倒不成丛。
碎金狼借不堪摘，
图得人知色是空。
申郎句法祖师意，
取玉凿山开混茫。
疏帘清簟半云雨，
卧听天籁生虚凉。
问路穷途拟进程，
绿杨莺语送行人。
牌标五里向君说，
莫道当年不指陈。
碧霞楼上常先晓，
白玉宫中爱早寒。
乱玉甃成池浴凤，
浑金削就栋栖鸾。
相臣名德圣君称，
子子孙孙合敬承。
百世衣冠如一日，
堂堂心事待传灯。
清赏年年恐失期，
人人不觉望中衰。
素娥须信多灵药，
长见婵娟似旧时。
传闻天子重儒才，
特为皇华绮宴开。
今日方惊遇勍敌，
此人元自北朝来。
醯鸡伺晨驾蚊翼，
毫端棘刺分畛域。
蛛丝结搆聊荫息，
蚁垤崔嵬不可陟。
绿径阴阴落景微，
杨花零乱上人衣。
长烟似爱沧波面，
风色虽豪不肯飞。
天雄附子出绵州，
价数高低一等酬。
治病杀人随所用，
到头难觅箇踪由。
梦中无字法门开，
藏海云涛诈望崖。
须信矮人多计较，
逢人只道不曾斋。
少年交友尽豪英，
妙理时时得细评。
老去同参惟夜雨，
焚香卧听画簷声。
籴米归迟午未炊，
家人窃闵乃翁饥。
不知弄笔东窗下，
正和渊明乞食诗。
晓来楼阁更鲜明，
日出阑干见鹿行。
武帝自知身不死，
看修玉殿号长生。
深浅聊将拄杖探，
忽然平地起波澜。
倾湫倒岳惊天地，
到海方知彻底干。
诸葛风流尚未休，
山川为斩邓锺头。
至今青史忧吴蜀，
莫把知人责夏侯。
阴阴垂柳闭朱门，
一曲阑干一断魂。
手把青梅春已去，
满城风雨怕黄昏。
深秋萧爽十分凉，
茱菊浮杯满座香。
百尺玉楼喧鼓吹，
六宫思许醉重阳。
乐天梦得老相从，
洛下诗流得二雄。
自笑索居朋友绝，
偶然得句与谁同。
白石鄱姜病更贫，
几年白下往来频。
歌词剪就能哀怨，
未必刘郎是后身。
扁舟如叶路东西，
一片滩声下恶谿。
当日亭台旧时客，
相逢莫惜醉如泥。
山光染黛朝如湿，
川气镕银暮不收。
诗料满前谁领略，
时时来倚水邉楼。
献寿上公先入阁，
书云太史亦登台。
惟应闲杀明农叟，
起晏柴门晓未开。
智者真宗谈一性，
相传六世至荆溪。
高挥彩笔示深趣，
来学无穷俱破迷。
满地盆花间样栽，
四时长有好花开。
劝君莫惜供花费，
只恐园丁不献来。
飘风忽起团团旋，
倒地还如着脚䭔。
莫怪殿上空行事，
却为元非五品才。
不夜城中陆地莲，
小梅初破月初圆。
新年第一佳时节，
谁肯如翁闭户眠。
量力动时无悔吝，
随宜乐处省营为。
须求骐骥方乘马，
亦恐终身无马骑。
土埋处处铁菱角，
半夜经由未觉难。
于晓岭根伤中倒，
方知行过铁门关。
从来野性自由身，
正欲山行不乱羣。
小筑与君今不远，
松萝只隔一山云。
高柳螀啼雨后秋，
年光空感泪如流。
满湖菱荇东归晚，
闲倚南轩尽日愁。
风流青帝欲回春，
先遣玉妃清路尘。
过眼被渠偷笔写，
虽忙犹得九分真。
红日迟迟昼未央，
北窗高枕傲羲皇。
欲知春色最佳处，
啼鸟一声幽梦长。
无力不任为走役，
有文安敢滞清平。
从来若把耕桑定，
免恃雕虫悮此生。
白浪堆中下一钩，
锦鳞红尾尚悠悠。
渔翁不计竿头事，
笑入芦花万顷秋。
议得无心达有心，
识心三界自平沉。
可怜迷望无心者，
只道无心境不侵。
得鱼穿柳持上溪，
溪村杳杳屋稀稀。
莫怪渔翁头易白，
去年买鱼人又非。
蜀阜山头老钝顽，
白云深处小凭栏。
头头总是侬家事，
可笑游人作景看。
且可勤买抛青春，
酌以瘿藤之文樽。
与君只欲醉中别，
切莫更歌驹在门。
正月二月村墅闲，
馀粮未乏人心宽。
南邻雨中揭屋笑，
酒熟数家来相看。
齐警开场设鼓钲，
雷霆凛凛奏严声。
通宵环卫无譁语，
惟听鸡人巧唱更。
学道之人不识真，
只为从前认识神。
无量劫来生死本，
癡人唤作本来人。
到处逢人说傅颠，
相看知是几生前。
直携北斗倾天汉，
去年龙宫第二仙。
龙虎修来五转强，
炉中渐觉菊花香。
如今修鍊正当节，
莫恨悠悠岁月长。
洞然非洞亦非盘，
箇里有神谁解看。
未启口前先应诺，
听时莫被耳根谩。
莫问庄生然不然，
时中只可自随缘。
冬深江北无边报，
又得安贫过一年。
怜君一见一悲歌，
岁岁无如老去何。
白屋渐看秋草没，
青云莫道故人多。
一切水月一月摄，
翳眼盲夫胡指决。
都卢只这一心光，
年年来叫桃花月。
正觉山中夜气清，
瞿昙特地不惺惺。
却将旷劫无明种，
认作浮云缺处星。
耕桑本是吾儒事，
不免饥寒智者非。
出处自然皆有据，
不应感念泣牛衣。
源水丛花无数开，
丹跗红萼间青梅。
从今结子三千岁，
预喜仙游复摘来。
屏名锁翠势弯环，
境胜全疑出世间。
枕石眠云乃其地，
谁能先向此中閒。
古来云海本茫茫，
见素谭玄总自藏。
挥手出门何处去，
华阳且道是仙乡。
青黄赤白千畦稻，
远近高低四面山。
旧约买邻今已决，
却忧无力伴跻攀。
上到春山顶𩕳头，
更携烟雨入吾州。
梅花便作乡人看，
飞落酒杯相劝酬。
孟轲死后惟董子，
道义两言扩古今。
性善七篇何落落，
千秋不遇一知音。
汉家仙仗在咸阳，
洛水东流出建章。
野老至今犹望幸，
离宫秋树独苍苍。
微风池沼轻澌漾，
旭日楼台瑞蔼浮。
四海懽声歌帝泽，
万家春色满皇州。
世上岂无千里马，
能骑千里马何人。
直须读书破万卷，
始用子笔如有神。
五色彩丝颁禁殿，
千龄嘉庆集藩房。
玉堂絃诵依真馆，
日日灵心降美祥。
崔颢曾题黄鹤楼，
长沙拈起当风流。
大千国土俱家业，
诸佛何曾有地头。
露香栏槛已青青，
梅萼惊春照坐明。
天极元妃资内助，
常年春首祝椿龄。
更欲罇前抵死留，
为君徐唱木兰舟。
临行翻恨君恩杂，
十二金钗泪总流。
暑馆风沈睡眼醒，
荔枝新熟暗香生。
玉纤为剥红绡颗，
甘露初凝湿水晶。
柳绕平湖绿映堤，
堤边柳色更相宜。
风来众绿一时动，
不为愁人住少时。
枯萼鳞皴不复坚，
重重正似半开莲。
曾经樵舍砖炉见，
未许邦君画合然。
失道原不在阴陵，
放逐义帝知亡形。
西风所过皆残灭，
不据关险都彭城。
角声和月透窗纱，
惊起啼晴半树鸦。
搅乱先生眠不得，
一庭春露湿梨花。
高皇布网收凤麟，
我得定交犹数人。
陈山清真王逸少，
李石风流贺季真。
官事无穷类海潮，
寸肠忍使自煎炮。
橐驼种树安心法，
且并閒功子细抄。
无数江鸥似雪霜，
暂来还去俯沧泿。
幽人已自忘机久，
却恐窥鱼意未忘。
一庵春静绿萝舒，
拂拂香风宴坐馀。
只恐乘云沧海去，
未应池水老鲸鱼。
帘外无尘胜物外，
墙根有竹似山根。
流泉不至客来久，
坐见新池落旧痕。
欲逃阳货遇诸涂，
在我之言亦未疏。
大抵行藏非汝事，
孰云夫子主痈疽。
尔非慧远我非陶，
何事窗间酒一瓢。
僧野避人聊自醉，
卧看风竹影萧萧。
君王圣母与天通，
预建慈宁广内中。
果庆回銮功已就，
纂修事实示无穷。
一点冥通未兆前，
乾坤虚鑑已昭然。
烂银宫里擎尸出，
万古传声浪拍天。
豺狼坑尽却朝天，
战马休嘶瘴岭烟。
归路崄巇今坦荡，
一条千里直如弦。
要将山水替埃尘，
六月还家不惮辛。
炎暑厌闻花锦被，
清凉宜近竹夫人。
蕙风杉露共泠泠，
三峡寒泉漱玉清。
君到南朝访遗事，
柳家双锁旧知名。
寒花得水或成仙，
体素含香亦可怜。
韶嫩有馀清不足，
此花独步信无前。
月夕霜朝分外香，
故将颜色占年芳。
一枝赠我春何许，
如在江南云水乡。
内库新函进御茶，
龙团春足建溪芽。
黄封各各题名姓，
赐入东西两府家。
沽酒垆边人若市，
算商亭下浪连天。
张君官况今如此，
岂有工夫作醉眠。
笑倚东风看画船，
晴天如水水如天。
酒旗高处玉骢急，
万树垂杨一抹烟。
欲把江山鼎足分，
邢真衔册到江南。
当时将相谁堪重，
徐盛将军最不甘。
斜径偶通南埭路，
数家遥对北山岑。
草头蛱蝶黄花晚，
菱角蜻蜓翠蔓深。
逐客何人着眼看，
太行千里送征鞍。
未应愚谷能留柳，
可独衡山解识韩。
百万仙兵护帝车，
宝光云篆自成书。
庞刘元在天医院，
雷祖时差过玉虚。
云气深深护石坛，
红尘飞不到阑干。
清阴满地无人迹，
一径松风鹤梦寒。
钱王古庙锁莓苔，
华表秋深鹤不来。
昨夜石坛风露重，
凌霄花落凤仙开。
月下西山千万重，
日光山气鬰葱笼。
鲛绡数幅须移得，
惆怅如今无画工。
纱幮纹簟北窗眠，
只道清声比管絃。
谁念夕阳官道里，
几多客旅听凄然。
金谷园中花正繁，
坠楼从道感深恩。
齐奴却是来东市，
不为红儿死更冤。
虎头牌子织金裳，
北面三年蚁梦长。
借问一门朱与紫，
江南几世谢君王。
饮马桑干流水浑，
燕山未晚已黄昏。
衣襟犹带长安酒，
不分江湖浣旧痕。
无复斯人过虎溪，
溪上朝朝新虎蹄。
江左风流却回首，
几曾极乐在天西。
通国无人敢挟书，
峄山碑自篆虫鱼。
至今览者赏奇古，
先汉文章已不如。
过从顿谢懒尤添，
倦卧终朝不捲帘。
晚饭都无官米气，
始知身已是苍黔。
幕下郎官安稳无，
从来不奉一行书。
固知贫病人须弃，
能使韦郎迹也疎。
驿骑东行得素书，
便趋宾榻驾柴车。
赋诗我未如陶令，
养浩君能似子舆。
等闲拈起一机看，
顿觉重重海岳昏。
划尔一声轰霹雳，
木人闻后更谁闻。
风流盛集数兰亭，
刻石纷纷岂有真。
嗟老感时何足慕，
千年谁记浴沂人。
两人对酌山花开，
青天露坐始此回。
嗟我与君皆老矣，
且尽尊前有限杯。
楚田人立带残晖，
驿逈邨幽客路微。
两岸芦花正萧飒，
渚烟深处白牛归。
织锦天孙矮作机，
紫茸翻出白花枝。
更将沈水浓薰却，
日淡风微欲午时。
少年不解客中愁，
砌下寻来鬭过秋。
今夜雨窗听不得，
声声浑欲白人头。
疏雨斑斑洒叶舟，
前山唤客作清游。
芳华消歇春归后，
野草荒田一片愁。
尽日不归花路晚，
绿杨楼下醉如泥。
月上西陵千里阔，
渔舟夜火隔沙明。
熙熙乐国似登台，
北圃南亭春事催。
惆怅音尘难再会，
瑞香应已遶簷开。
平生最爱芗林石，
奇树怪藤猿往来。
旧友共题行记处，
如今字字是苍苔。
君到韶如杜到夔，
新功不比旧鑪锤。
磨砻诗律如韶律，
未必知音有仲尼。
新诗来乞菊花秧，
种植还须近宋墙。
待得来年花烂烂，
约君颠倒醉秋香。
观里初晴竹树凉，
闲行共到最高房。
昨来官罢无生计，
欲就师求断谷方。
空中一洞足清风，
上有长藤翠蔓秾。
说与山灵护持取，
苍皮瘦骨恐为龙。
愿借前筹敢决疑，
斡回天地耸当时。
旧传太尉条侯策，
今见宣王六月诗。
天下能歌御史娘，
花前叶底奉君王。
九重深处无人见，
分付新声与顺郎。
峥嵘岁事春将至，
寂寞梅花雪失期。
独有垂杨伴幽怨，
岂堪临水折长枝。
危言危行是男儿，
倚伏相牵岂足悲。
莫向汀洲时独立，
悠悠斜日照江蓠。
山厨薪桂软炊秔，
旋洗香蔬手自烹。
从此八珍俱避舍，
天苏陁味属甜羮。
长闻为政古诸侯，
使佩刀人尽佩牛。
谁谓今来正耕垦，
却销农器作戈矛。
秋空一剑岳阳楼，
醉里乾坤日夜浮。
五百年间兴废事，
不知谁是赤松游。
曾被秦人笑沐猴，
锦衣东去更何求。
可怜了了重瞳子，
不见山河绕雍州。
燕台赋就尚缄囊，
已作新声遶杏梁。
见说负山常夜半，
能言鹦鹉枉关防。
山径留云雨未干，
松声长共涧声寒。
青鞋莫踏苍苔破，
借与秋厓半日看。
闻道君行欲转江，
江行此路不胜长。
虽然不患无归遗，
收拾江山一锦囊。
先师公案强名模，
不解深藏负累渠。
是我杀人便偿命，
如何年老解心孤。
足濯长江万里流，
手提三尺龙泉游。
胸中一片英雄气，
生不杀奸死不休。
曲江绿柳变烟条，
寒谷冰随暖气销。
才见春光生绮陌，
已闻清乐动云韶。
一鼓薰风至自南，
再行新月堕瑶簪。
高山流水人犹在，
笛弄梅花莫再三。
江上送行潮汛小，
舡头回首夕阳多。
人生有几柳如此，
客思不禁花柰何。
杯酒联翩臭味同，
横枝疎影费天工。
千林落木人烟绝，
独倚斜阳对晚风。
素纨摇月坐高堂，
病暍应无困道傍。
好倩丰隆吹火伞，
人间各受一襟凉。
黄瑶白璧缀幽花，
珍重高人为叹嗟。
织女横河溪月堕，
杯盘狼籍水仙家。
南海何年贡荔枝，
知音千古有杨妃。
华清赐浴娇无力，
一骑红尘初到时。
取次题诗留屋壁，
从他传唱落渔家。
禅翁好事还堪笑，
枉却青青一尺纱。
西池罗韈盛嬉游，
一水馀香晚自流。
别试春衫蝉翼薄，
泥金新画小龙舟。
雨飞蝴蝶尽争高，
映水垂杨拂小桥。
乍觉烟村风景别，
突看林外出缃桃。
日曛晴色敛霜华，
路入疎篱北客家。
一笑春情付杯酒，
乱香飘荡落梅花。
不御铅华别是花，
丰神高洁自成家。
含章不解春风意，
犹倚残粧隔绛纱。
老嫌智巧累形躯，
欲就田翁学破除。
百岁用癡能几许，
救吾黥劓可无馀。
绿暗红稀迷处所，
梅黄雨细半阴晴。
小轩坐久无馀事，
喜听黄鹂一两声。
僧堂拂拭旧时尘，
莺老花残五换春。
四海干戈如鼎沸，
山中犹有太平人。
双塔和云宿翠屏，
梦魂千里到禅扃。
还教画手添新意，
一簇林猿伴二星。
蚁绿浮香雪外春，
锦翰飞动玉芝新。
山人已约餐松柏，
此餽应知是获麟。
来日台山大会斋，
隔身句子绝安排。
如今已落无闻手，
双放双收机莫偕。
天下纷纷吹战尘，
我来佛陇悟修身。
依然猿鹤如相识，
知是山中几世人。
五湖烟水接遥天，
子夜新声何处传。
少妇不知归未得，
思量大是恶因缘。
八月十五翫蟾辉，
正是金精壮盛时。
若到一阳来起复，
便堪进火莫延迟。
传得西林夜半衣，
解将铁笛逆风吹。
重重话堕全担荷，
青出于蓝只自知。
黏天芳草绿蒙茸，
久客伤心望不穷。
山色自随人远近，
鶑声只在水西东。
厚我藩垣长彼贪，
不然衔璧小邦男。
庙堂从谏真如转，
竟用先生策第三。
病叟胸中一物无，
梦游信脚到华胥。
觉来忽见天窗白，
短发萧萧起自梳。
缤纷万片打窗来，
蓦趁斜风舞却回。
可怪今春寒特甚，
梅花一半未曾开。
花发围眸昼锦如，
列仙行缀在蓬壶。
千金须拚豪家赏，
一笑春风无向隅。
两脚捎空欲弄春，
一人头上又安人。
不知终入儿童手，
筋骨翻为陌上尘。
钱塘江上到桐庐，
一带溪山画不如。
对景由来诗句丽，
夕阳无语淡烟初。
扬子江头浪最深，
行人到此尽沉吟。
他时若向无波处，
还似有波时用心。
两度来游饱看山，
又回双桨遡晴澜。
山光每恨舟难载，
点染篇章作画看。
此郡境有彭泽县，
渊明曾遗晋时踪。
三径莫知在何处，
且抚官圃千尺松。
迟速乘除转晚飚，
布帆快意定明朝。
庐山试问高多少，
欲望西川万里桥。
高邮崔监富诗书，
笔力雄豪与世疏。
不是魏公公道在，
定垂白髪老菰蒲。
帽破衣宽骨相寒，
为花日日醉吟鞍。
时人祗道题风月，
后世将诗作史看。
遥指吴天背蜀云，
峡波小绿作微皴。
西州寒食清明了，
犹见檀心上苑春。
疎花不受世间寒，
得圣之清自可餐。
今日湖山人已朽，
何如茅屋雪中看。
等闲田地多栽竹，
是处人家爱读书。
饮宴直尝千户酒，
盘餐唯候两潮鱼。
富平学满书三箧，
辅嗣功成易六爻。
闻说短檠书细字，
不须灯火入凉郊。
清明寒食经旬是，
笑问风寒更几馀。
小杏惜香春恰恰，
新杨弄影午疎疎。
花枝春老不禁寒，
一夕狂风到画栏。
飞尽繁红委苔径，
明朝犹作锦茵看。
新厩翬飞万马还，
珠缨金埒䌽旗间。
已看騋牝三千骏，
更识君王十二闲。
恶星临照命宫时，
雪重山寒眼𥉌癡。
我似钓鱼船上客，
还将哥逻报君知。
水流无限白云深，
胜迹灵光古到今。
第一溪山神卜宅，
蕙肴椒酒万家心。
云山夹岸去层层，
来往扁舟恨未能。
更有寻常最佳处，
无风一日到金陵。
三年宦牒讬东侯，
旌荡危心斛贮愁。
一命鸿毛徒许国，
单身萤火若惊秋。
归鹭悠悠一带长，
白苹红蓼是家乡。
夕阳临水閒窥处，
此意安知世累忙。
鸥入篱门沙岸高，
秋来新壁换芦条。
半池烟荇浮黄萼，
一架寒藤挂绿瓢。
城东浈水碧渊洄，
杨仆楼船向此来。
我亦编蓬今下濑，
拟寻韶石上崔嵬。
瘴海骊龙供素沫，
蛮村花露挹清滋。
微参鼻观犹疑似，
全在炉烟未发时。
岚气阴阴浅色山，
更分黛墨染松关。
喷云泄雾空蒙外，
湿翠冷沾襟袖间。
山川无古亦无今，
只在游人得趣深。
洗耳屏除筝与笛，
来贤几个是知音。
桃李芳时不肯来，
俄随风雨落莓苔。
斋前施柏花如锦，
犹待诗仙醉眼开。
一舸春深指鄂君，
好风从度水成纹。
越人若见红儿貌，
绣被应羞彻夜薰。
柳絮飘零春事稀，
绿荫零乱上瑶墀。
好花着子青如豆，
刧忆香红满槛时。
传家素业祗图书，
永日沉涵乐有馀。
方信此心无所着，
山林钟鼎一蘧庐。
雪压咸平处士家，
冻云锁暝苦相遮。
欲知天上春消息，
只觅南枝第一花。
河鼓无灵帝遣来，
野篱竹屋手亲栽。
仙姑咳唾随风去，
染作琉璃八角杯。
六年奔走汗颜红，
此日行吟两袖风。
俗虑湔磨有诗册，
净看明月照长空。
今年十月温风起，
湘水悠悠生白苹。
欲寄远书还不敢，
却愁惊动故乡人。
不动金轮万德全，
宸苔含月未排班。
当头讳字寰中禁，
谁敢依稀犯圣颜。
宁须较短复论长，
拖白施朱亦两忘。
有羨广平能草赋，
病来无绪不成章。
翠蝶密偎金叉首，
青虫危泊玉钗梁。
愁生半额不开靥，
只为多情团扇郎。
生死已将同夜旦，
闲眠行乐不相妨。
遥知此日龙安寺，
蛛网高人梦蝶牀。
一叶梧桐落半庭，
暮猿千曲玉峰青。
不知白发谁医得，
仙侣无何访蔡经。
花与先生共岁寒，
坐来不管漏声残。
移瓶更转横枝影，
贴在窗扉作画看。
拔得芙蓉出水新，
魏家公子信才人。
若教瞥见红儿貌，
不肯留情付洛神。
经年来往诵公诗，
眼底虚名莫问迟。
既见梅开且哦句，
岁寒风度与心期。
晚稻成苞未肯肥，
鹁鸠啼晓雨来时。
黄䌷被冷初眠觉，
先向芭蕉叶上知。
解作新诗似乐章，
交情风味敌壶觞。
平生阅士知多少，
耸壑昂霄见此郎。
欲驻如今未老形，
万重山上九芝清。
君今若问采芝路，
踏水踏云攀杳冥。
五色祥麟白月轮，
乘时应不念离羣。
松根石上未归日，
谁看暮山飞断云。
断烟荒草共幽幽，
斜雨抛丝织晚愁。
鸥鸟似知人乍别，
飞来飞去渡船头。
武侯八阵孙吴法，
工部十诗韶頀音。
遗碛故祠春草合，
略无人解两公心。
归去来兮月一船，
世途难似上青天。
烟蓑自与轻鸥狎，
却在风涛阿那边。
双井瓯翻云脚乳，
孙郎诗似腊前梅。
更求琢玉敲冰句，
要伴茶甘一并回。
故人相别岁时多，
日欲为书奈懒何。
犹喜箇中无间断，
西轩云岫碧嵯峨。
曾统山西十万兵，
腰间宝剑血犹腥。
山僧不识英雄客，
俣必叨叨问姓名。
榆叶飘零碧汉流，
玉蟾珠露两清秋。
僊家若有单栖恨，
莫向银台半夜游。
落日鸣蝉夏木荒，
芙蓉半落柳成行。
何人纨扇生新恨，
亭馆迎秋夜夜凉。
开恍如斯落更新，
寻香逐色转精神。
直须一夜风吹尽，
到底孤标不负人。
大夫名价古今闻，
盘屈孤贞更出羣。
将谓岭头闲得了，
夕阳犹挂数枝云。
江浮云影抱层栏，
云外青山一水间。
尽日倚阑看不足，
杖藜欲去更回还。
霜草苍苍虫切切，
村南村北行人绝。
独出前门望野田，
月明荞麦花如雪。
百尺竿头褭褭身，
足腾跟挂骇傍人。
汉阴有叟君知否，
抱甕区区亦未贫。
寿客尤宜在寿乡，
钿花的皪傲新霜。
更歌华寿今归去，
尚有渊明野趣香。
荆棘丛中自在人，
不知何处是埃尘。
巖前逢着笑绝倒，
也似炎荒金色身。
临济家常添钵游，
知音才见不轻酬。
掩门归去陈嘉馔，
直至而今饱未休。
棠树阴中来得得，
莲花峰下去迟迟。
好将门外巖磨取，
为刻西巡御赐诗。
眩转金波凝不阑，
特寻佳处阁团团。
南飞乌鹊噇眠去，
独与飞来小朵看。
每勤蕨叶护筠笼，
独自还丹表里红。
留与越人共夏祭，
莫教恶雨打成空。
夜长残雪小楼中，
拥被闲思又一冬。
灯影易昏炉渐冷，
只消斜月五更钟。
高峰偃蹇云崔巍，
层崖巨壑长峡开。
龙蛇纵横虎豹乱，
古栈朽裂埋深谷。
与月淡交连影瘦，
于春无竞着花疎。
细雨歛尘栖萼润，
轻云度谷压香低。
纷纷下视三家市，
人物悲欢逐年岁。
吾侪秃发帽簷斜，
不见黄花也须醉。
一生能着几两屐，
万户何如千首诗。
竹隠在傍须径造，
醉乡有路莫他之。
地占方方十丈宽，
巳栽花木四时看。
客来莫笑生涯薄，
窗外新添竹数竿。
北堂手种蓝田玉，
采斸不随薑芋畴。
迩来留得花为佩，
付与吴侬可疗愁。
春时耕种夏时耘，
七月农夫始食新。
此去田家常要雨，
雨多元自不妨人。
倒跨金狮别五台，
峨嵋庐岳眼中埃。
袖藏小白花归去，
人道亲提东海来。
断云一片洞庭帆，
玉破鲈鱼金破柑。
好作新诗吟景物，
垂虹秋色满东南。
渺渺烟江春思长，
杏花风急燕归忙。
衔泥不解如精卫，
又只来巢旧屋梁。
王郎豪翰落明珠，
自合鹓行俨帝居。
底事奉常思协律，
不归天禄更讐书。
青山常对我轩窗，
更有澄江作小堂。
今日尘埃无自奈，
且乘凉雨卧行牀。
万国归随尽细侯，
阿𡡉只解爱扬州。
锦帆明日知何处，
不得龙门洛水游。
缺甓残砖无处寻，
当年筑此虑尤深。
君王自向沙丘死，
何必区区戍桂林。
挥鞭西指凤凰城，
疏野之心无所营。
预约牡丹花下酒，
归时节物近清明。
素瑟朱家古韵长，
有谁流水辨汤汤。
东家学嗜蒲葅味，
蹙頞三年试敢尝。
六树庭前过屋山，
一枝仙桂许高攀。
风云有幸逢千载，
里社应先庇万间。
清溪水色胜于蓝，
祖石移舟下镜潭。
妙绝画屏并碧玉，
谪仙不见与谁谈。
怀中黄敕墨犹新，
曾尾羣贤步玉津。
惆怅看花成昨梦，
大输今岁赏梅人。
连夕狸奴磔鼠频，
怒髯噀血护残囷。
问渠何似朱门里，
日饱鱼飱睡锦茵。
疎枝重复裹莓苔，
护得寒英煖未开。
料理不关元化事，
翠华长是雪前来。
因访云巖过半塘，
清明时候野花香。
小舟趁雨冲风去，
不及寻僧到上方。
错盘根墢似苞桑，
细细分来巧作行。
且趁秋灰浮季琯，
更教冬线受微阳。
下瞰寒江百尺坡，
小松新种也婆娑。
栽培拟待凌云日，
眼底浮花奈若何。
雨晴风细两翩翩，
一枕庄周莫怅然。
野落春光惊欲老，
深情都付草虫边。
星芒垂耀笔牀寒，
河汉波流砚滴干。
棐几松跗入三昧，
一篇诗就一杯残。
觅即知君不可见，
穿过髑髅无不遍。
举头鹞子过新罗，
失却桃花秋月面。
是贼识贼精识精，
南泉无过强惺惺。
赵州礼拜归堂去，
前箭犹轻后箭深。
剑术空疏今罢休，
家山何处越中瓯。
欲谈往事浑亡是，
喜得新诗替莫愁。
海上句丽百衲衣，
天南身毒一笻枝。
卧龙独乐愁为雨，
今问庞公过在谁。
水华烟态压回汀，
客至无情亦有情。
芳草不须缘短梦，
一番新绿满塘生。
蟭螟杀敌蚊巢上，
蛮触交争蜗角中。
应是诸天观下界，
一微尘内鬬英雄。
佛既强名嫌不做，
亲犹未老已归休。
信邪倒见难调护，
更复区区笑睦州。
玉丹仙蜕驭飞翰，
便作琉璃世界看。
大地山河浑忘却，
谩依桂树舞青鸾。
宿草离披泪满衫，
孤坟遥想帝城南。
天生贾谊成何事，
祇得人间三十三。
姚魏匆匆已过时，
山丹萱草不禁诗。
回头笑问朱都史，
玉叶霜花恨较迟。
十岁荒狂任博徒，
挼莎五木掷枭卢。
野诗良辅偏怜假，
长借金鞍迓酒胡。
花须为饭露为浆，
黑雾玄霜剪薄裳。
飞绕金灯来又去，
不知能有几多香。
石化神龟不计年，
方塘依旧冽寒泉。
氛埃不到真仙境，
拟倩麻姑种碧莲。
许国从来彻庙堂，
连年不为在疆塲。
将军天上封侯印，
御史台中异姓王。
风烟入暝少人行，
独鹤来依帝子城。
华表柱头霜月冷，
清宵有梦到钟声。
黑白谁能用入玄，
千回生死体方圆。
空门说得恒沙劫，
应笑终年为一先。
木末谁家缥缈亭，
画堂临水更虚明。
经过此处无相识，
塔下秋云为我生。
老郑东都一钜儒，
未知柟树与梅殊。
平生博识犹如此，
何况儿曹不读书。
仙阁龙城一望间，
每来过我不如还。
汀鸥犹集栏干外，
应怪从今气象閒。
三顾虽然志意深，
出非由道此何心。
平时胸腹能多少，
且与羣儿梁父吟。
怡颜无暑到新宫，
一样珠帘广殿风。
角黍菖丝随节物，
旨甘时下五云中。
帘垂珠阁对遥津，
燕罢芳菲已半春。
四部笙歌初散后，
花前红烛引妃嫔。
不知何铁打成针，
一打成针只刺心。
料得人心不过寸，
刺时须刺十分深。
蒲柳冥冥花已残，
水田南北是青山。
晚村归路闻啼鸟，
家住寒云缥缈间。
贮药葫芦二寸黄，
煎茶橄榄一瓯香。
午窗坐稳摩癡腹，
始觉龟堂白日长。
锦池江上柳垂桥，
风引蝉声送寂寥。
不必如丝千万缕，
只禁离恨两三条。
蜀庄鸣飞隘九区，
超然岂止山泽癯。
荒台古井无处所，
行子但觅房公湖。
旧闻黄雀走头颅，
近岁清江亦与俱。
舒卷定怜无尺枉，
敷陈尽可见臣愚。
人生烟灭等飞灰，
满眼吹香总是梅。
不道诗来能解此，
得徘徊处且徘徊。
蔗浆溜溜香浮玉，
苏水沉沉色弄金。
那似甘瓜能破渴，
一盘霜雪沍清襟。
微抹岑楼不见尖，
澹迷山阁不蜚簷。
一从蒙澒云收后，
活法知谁付阿廉。
千章松桧护泉台，
无复牛羊日下来。
安有良心亲付授，
却教容易着尘埃。
飞云顶上阁阑干，
夜半南溟出玉盘。
捲起水帘三百尺，
松风吹度铁桥寒。
婢仆晒君馀服用，
娇癡稚女遶床行。
玉梳钿朵香胶解，
尽日风吹玳瑁筝。
春工试手雨初晴，
遥见莓莓曲埭青。
间道东陂新涨好，
来将衰发照星星。
大龙景物最幽妍，
涧水山花照眼鲜。
坚固法身何必问，
风光长在劫壶先。
几度寻芳已不成，
又还寂寞过清明。
悭风涩雨颠迷甚，
十日春无一日晴。
石勒童年有战机，
洛阳长啸倚门时。
晋朝不是王夷甫，
大智何由得预知。
鱼龙吹浪起云烟，
来向江湖驾铁船。
捲地黑风吹海立，
直将波浪过西天。
一随俗驾走红尘，
松竹生愁鹤怨人。
杯渡老师相悉否，
野僧心地宰官身。
偶访东瓯谢守家，
池塘春草柳阴斜。
遥思上下登山屐，
不为溪头桃李花。
懒对粧台指黛眉，
任他双鬓向烟垂。
侍儿全不知人意，
犹把梅花插一枝。
窗前落尽梧桐叶，
床下新闻蟋蟀声。
瘦骨不禁秋气重，
夜深虚幌梦魂清。
幽花娅姹开还敛，
小蝶翩翾去复留。
贪睡畸翁俱不领，
被人错唤作闲愁。
腰支旅拒更神游，
桃叶山前水自流。
三十六书都莫恨，
烦将歌舞过扬州。
忆昔初为总角儿，
年年秋后厌旌旗。
只今廓廓浑无事，
樽酒何妨乐圣时。
中郎言语妙天下，
曾向轩中记旧游。
一尺翠珉挥染罢，
冰轮夜转屋山头。
新集刍荛六百篇，
冥搜疑到不还天。
多惭未得骚人旨，
虚役身心五十年。
一身文采异常流，
却使闲身不自由。
永日翠笼相并睡，
岂无魂梦到沧洲。
纷纷尘劫数河沙，
玉雪风标共几家。
可是人间清气少，
却疑太半作梅花。
谁将健笔破天葩，
清晓园林尽是花。
寒入崖云斋未久，
诗肠虽吼尚禁茶。
不是风旛不是心，
祖师正眼只如今。
如今不识山河碍，
识得如今海岳沉。
逝水无情去不囘，
黄帘窣地隔风埃。
摩挲铁塔堪流涕，
此是先皇思子台。
竹篱曲曲水边村，
月澹霜清欲断魂。
商略前身是飞燕，
玉肌无粟立黄昏。
胡虏安知鼎重轻，
祸胎元是汉公卿。
襄阳耆旧唯庞老，
受禅碑中无姓名。
帝捧瑶觞玉座前，
䌽衣三世祝尧年。
天皇八十一万岁，
休说庄椿两八千。
日月灯光未足奇，
若逢肉眼转迷癡。
恒沙眷属光无二，
万亿龙天守护持。
浅深艳冶一枝枝，
带露临风不自持。
水上红云真缥渺，
多才却忆退之诗。
八年流落醉腾腾，
点检行藏喜不胜。
乌帽素餐兼施药，
前生多恐是医僧。
密密丹房叠叠花，
一枝临路为人斜。
丁宁语鸟传春意，
白下门东第几家。
儿时黠慧岂寻常，
苦李徒教结道傍。
何事季年癡更甚，
为财钻核长膏肓。
蕉心待雨慵能展，
柳叶非秋间自零。
觅句政资闲草木，
荒凉于此只空庭。
鼇头帘捲溪山秀，
麈尾风生议论清。
解榻何时同一笑，
密云旋煮破馀酲。
城西门前灩滪堆，
年年波浪不能摧。
懊恼人心不如石，
少时东去复西来。
诗家清景在新春，
绿柳才黄半未匀。
若待上林花似锦，
出门俱是看花人。
长堤百里并山回，
漫漫沧波鑑影开。
要看天工种明玉，
请君少待盐风来。
欲尽残灯更有情，
可怜剪断读书声。
区区纸上太癡计，
一笑开门看月朙。
乱山深处是仙家，
海变桑田日未斜。
为有慈亲倚门望，
却愁溪上见桃花。
花发河阳政早成，
策勳恩擢佐藩臣。
鸡翘豹尾他年从，
且作银章第一人。
金鸭香消欲断魂，
棃花春雨掩重门。
欲知别后相思意，
回看罗衣积泪痕。
堰雷推动阿香车，
惠泽均霑十万家。
谁任长官身后责，
回潮今又见回沙。
夜宿江边芦苇丛，
江流浩浩吼天风。
西南阙月淡无色，
拥衲不眠听塞鸿。
谁道真人能辟谷，
先生每食无馀肉。
邻家便是忍饥仙，
餬口之粮犹不足。
一生行路便多愁，
落得星星两鬓秋。
数尽归程到家了，
此身犹未出苏州。
江月照，松风吹，
永夜清霄何所为。
若是曹溪门下客，
相逢不必更扬眉。
急雨颠风带海烟，
白头肠断落花天。
东风为买春光住，
柳撒黄金榆掷钱。
侍臣秖道天颜喜，
掩骼还俘更苦心。
边戍要教迎刃解，
圣恩先作漏泉深。
谁人能夺伯氏邑，
何德敢隳三子都。
内史自侵汉家庙，
未须削楚更衰吴。
花阴不正月将西，
欲到溪边步懒移。
坐对前山无一语，
此心惟有古人知。
宗丞矻矻不离口，
右司时时说解颐。
岂独当今三昧手，
故应胜古四愁诗。
自尔南来岁再周，
新功培养气扬休。
且留数月须多益，
归妹愆期母所忧。
国史班班有旧闻，
欲将重说与郴人。
教知蔡妇潸然意，
可比神仙噀酒神。
虎观它年青汗手，
白头田亩未能闲。
自嫌麦陇无佳思，
戏作南斋百里山。
春尽辽阳无信来，
花奁鸾镜满尘埃。
黄鶑恰恰惊人梦，
欲到郎边却么回。
人世悲欢不可知，
夫君初破黑山归。
如今又献征南策，
早晚催缝带号衣。
秋入重阳气倍清，
东篱采菊眼偏明。
杯中要作茱萸伴，
不是湘累餐落英。
大小万竹望不见，
上下牢巖过若飞。
红缀舞衣山踯躅，
白裁玉版野蔷薇。
正好辛勤缘齿少，
最难遭遇是时平。
李频乡党玄英裔，
皆合工诗取盛名。
江东江西多旧游，
十载重来蓬鬓秋。
多愧老师观自在，
慇懃渡口送归舟。
清歌不是世间音，
玉殿尝闻称主心。
唯有顺郎全学得，
一声飞出九重深。
湖风吹衣筇九节，
瘦如梅花骨欲折。
诗魂别后谁与招，
独立西湖树边月。
赋就凌霄意欲仙，
却飞霞佩武陵源。
桃花总是甘棠旧，
重与郎君憩鹿轓。
老境寻诗一字无，
锦囊枵腹怨奚奴。
多君俎豆庚桑子，
不省今吾非故吾。
暧暧人村翠树连，
鶑拖野色度晴川。
新诗无限来供眼，
才涉思量又不圆。
鼓山不跨石门句，
嚼碎令人牙齿寒。
亲扣国师问端的，
石门无锁亦无关。
金勒银鞍控紫骝，
玉轮珠幰驾青牛。
骖驔始散东城曲，
倏忽还来南陌头。
古木阴森梵帝家，
帘泉一酌试新芽。
官符星火催春焙，
却使山僧怨白蛇。
觅心不得疑情息，
与汝安心万事休。
十万里沙来又去，
杖挑只履在肩头。
谁似西湖处士才，
诗中篱落久尘埃。
陆郎旧有梅花课，
未见今年句子来。
范子经年别陆郎，
陆郎远致一枝香。
料伊正作关山梦，
望见梅花也断肠。
屡督篙师趁月明，
忽忽灯火过临平。
兼程不敢稽王事，
坐听邻舟伊轧声。
无际波光滉太虚，
君山一点暮云孤。
危楼栏槛能多少，
展尽江湖万里图。
瞿塘关里异乾坤，
石狭山深日气昏。
行过西陵天亦晚，
浪平风暖下荆门。
远来东望见门墙，
到后西看不见洋。
四面近山围遶密，
卜居如此合绵长。
湘浦骚人咏啜漓，
黄州饮溼又增奇。
纷纷坐客评清浊，
我已昏然睡不知。
白浪漫漫去不回，
浮云飞尽日西颓。
始皇陵上千年树，
银鸭金凫也变灰。
岂无毫忽补于时，
用尽初心卒见遗。
不拔一毛徒自利，
杨朱作计未为癡。
隔帘花过叶初青，
一段清和倚画屏。
已是春风生昼寂，
小楼新月更亭亭。
病酒今朝载卧舆，
秋云漠漠雨疏疏。
阆州城北仙鱼铺，
忽得山阴万里书。
爱他国色艳倾城，
老衲心城百万兵。
便使有情何足动，
幻花况是本无情。
每逢人静慵多歇，
不计程行困即眠。
上得篮轝未能去，
春风敷水店门前。
言前无句拟何伸，
妙语玄谈眼里尘。
一邑毗耶金粟众，
想应翻笑住山人。
梅已飘零尚典刑，
断魂篱落野烟青。
灵均憔悴迺知此，
到老可人宁独醒。
一峰高出白云端，
俯瞰天涯千万山。
试向冈头转圆石，
不知何日到人间。
久旱腊月如夏热，
夜来忽降一尺雪。
叫谢上天声应彻，
且压瘴气不作孽。
山岭千重拥蜀门，
成都别是一乾坤。
五丁不凿金牛路，
秦惠何由得并吞。
十月潇湘尽放梅，
南枝仍避北枝开。
客愁无奈春消息，
肠断江南驿使来。
至乐斋西碧玉竿，
清阴时过酒杯寒。
明年看长纤纤笋，
解箨当为汉帝冠。
处处芙蕖处处堂，
闲行何地不清香。
归舟又趁晚凉急，
十里湖光蘸夕阳。
万竹山中数十家，
重重流水遶桑麻。
饱餐鼓腹成何事，
桃李春来任自花。
楚楚初篁脱绿苞，
城居约略似荒郊。
土膏更得春风力，
直引蔷薇上竹梢。
昔年传得文标集，
每对青灯一起予。
偶访袁人寻古事，
旧时居处已民居。
澄碧修眉固自奇，
只愁门外苦喧早。
要知心迹双清处，
须待人稀月上时。
连日霏霏湿夕阳，
洒衣沾席碎声长。
暑天不是苦多雨，
爱与人间生晚凉。
不惯香风拥妓车，
分当清坐冷官卫。
归来自笑杀风景，
却把茶瓯对菊花。
双纹八尺展雕床，
莲艳方空夜玉香。
雅秀冰姿延阁彦，
岂应簪断作凄凉。
隔墙见角便骑牛，
骑入红尘闹市游。
游徧归来栏里卧，
三更半夜失踪由。
京国驰名四十年，
华严说罢复谈禅。
夜来一昔真忏悔，
果然明月在秋天。
今年斟酌是丰年，
社近儿童喜欲颠。
半醉半醒村老子，
家家门口掠神钱。
海棠已过不成春，
丝竹凄凉锁暗尘。
眼看燕脂吹作雪，
不须零落始愁人。
慵粧酣酒夕阳浓，
洗尽霜痕看绮丛。
绿地团花红锦障，
不知庭院有西风。
谓之曾诘笑何因，
只笑明时窜海滨。
晋以志穷莱以直，
定兼我拙作三人。
花底莓苔蒲树丫，
翠翘玉珥碧襦纱。
靓粧雅器鸣琴友，
不向朱门听鼓笳。
梦断闲窗酒半醺，
月华薄薄雪纷纷。
莫言官散无拘束，
一夜披衣见此君。
沈瘦难禁诗作魔，
年年诗句为花多。
亦知习气要除尽，
奈此高风胜韵何。
午夜红云满太清，
晓来王母下瑶京。
日从万岁山头出，
人在九重天上行。
鸳鸿阵阵落南溟，
长乐锺中黑眚行。
逐客不愁人鲊甕，
荷花落日第含情。
上景三元妙色精，
绛宫久已列仙名。
更从大混存雌一，
缥缈云车驾羽明。
才得当阳一线通，
全彰大用显家风。
直饶鼻孔辽天汉，
未免从头被罩笼。
殿庭内外锦衣重，
彩仗琱舆相映红。
敌使未尝经便殿，
始瞻仪卫慑羌戎。
鹤乘轩车已堪叹，
狐戴髑髅何可亲。
劝君一笑扫除尽，
来作人间百岁人。
是非海里横身人，
豺虎羣中自在行。
莫把是非来辨我，
平生穿凿不相干。
连云复道映楼台，
茂苑奇花日日开。
但得如春天一笑，
芳菲何必晓风吹。
向来热血泼虚庸，
巵酒凭谁酹二公。
老作地仙差□了，
洞宾相约听松风。
虚空正体没边涯，
藏六如何盖复伊。
要听少林无孔笛，
从来多是逆风吹。
可笑禅流错用心，
或思或罢两追寻。
穷年费煞精神后，
陷入泥涂辗转深。
契翁来作济人舟，
两岸青山浸碧流。
舞棹舷歌不到处，
知心惟有老巖头。
青山面目想依依，
水石风林入梦思。
白发苍颜心故在，
只如当日看山时。
倒着山公白接䍦，
尚怀前日醉蛾眉。
江山风物还如旧，
祇欠波间玉笛吹。
碧云步障紫金蕤，
风静秋高千万枝。
娇额涂黄元自好，
是谁深传蜜烟脂。
百越回辕度翠微，
全家还憩白云扉。
白云知我帝乡去，
旋拂征鞍也要归。
忆昔毗山爱写生，
瓜茄任我笔纵横。
自怜老去翻成拙，
学圃今犹学不成。
汴水东浮不系舟，
到官无事只轻鸥。
不才自古侥天幸，
请却俸钱溪上游。
春冰融尽绝澌微，
彻底冰壶烛万几。
静对春风感形化，
圣心体段盖如斯。
不羨千金狐腋裘，
只知饱暖度春秋。
如今万事皆踰分，
此外何求更不休。
学道犹如守禁城，
昼防六贼夜惺惺。
中军主将能行令，
不动干戈致太平。
披襟散发晚风清，
细细孤斟缓缓行。
道是江东官事冗，
绿杨阴里听蝉声。
诸子随流本既分，
西天更有一般僧。
高谈性命称仁者，
支遁悠悠莫可凭。
嫩黄酽白媚秋晖，
正坐清霜一夜飞。
似怯晓来天气冷，
一时都换紫罗衣。
东晋仙人借旧山，
定应天意许公閒。
郡人欲问史君处，
笑指峰峦紫翠间。
诗人过我辱高轩，
坐觉尘埃不敢干。
三寸古今谈不了，
明珠落落走金盘。
江边逐客楚宗卿，
谏数君疎命自轻。
可信后儒慙往哲，
辄将强聒议更生。
怡颜今得盼庭柯，
黄鸟啼边绿荫多。
回歎此生肝肺涸，
只因雕篆损天和。
十里青山有一家，
翠屏深处更添霞。
若为说得溪中事，
锦石和烟四面花。
十年梨枣雪中看，
想见江城荔子丹。
赠我甘酸三百颗，
稍知身作近南官。
北望中原泪满巾，
黄旗空想渡河津。
丈夫穷死由来事，
要是江南有此人。
麝煤鼠尾要镌汝，
颒面沃心谁似吾。
老子胸中十万读，
莫年相喣复相濡。
两日风狂雨更颠，
取将暖去更衣单。
金罂花发关谁事，
何用夜来如许寒。
空餐无补愧侏儒，
茗碗香炉细读书。
还被梅花勾引破，
又哦新句步庭除。
人生何事踏尘埃，
閒处胸襟足自开。
不作终南养高价，
小山幽桂好归来。
东部张公与众殊，
共施经畧赞全吴。
陈琳漫自称雄伯，
神气应须怯大巫。
觅诸方偈眼能乖，
不把炊巾乱展开。
知得一峯天下秀，
元从西竺国飞来。
通身是病通身药，
病去依前药自除。
木落秋空山骨露，
何须一默对文殊。
蝶懒鶑喑欲莫春，
更兼风雨别愁新。
天涯草色深如此，
忆得淮南有故人。
高低榉柳绿如苔，
三两柴门傍竹开。
此处定无人挟弹，
青青乳燕出溪来。
文章落落昌黎老，
风物萧萧李谪仙。
二子本来为独擅，
使君才力已双全。
续命彩丝登茧馆，
长生金箓献琳宫。
百灵拱卫天居峻，
万国欢康帝业隆。
红襟翠翰两参差，
径拂烟华上细枝。
春水渐生鱼易得，
莫辞风雨坐多时。
老怀鬰鬰苦难舒，
忽报吾儿病已除。
便觉身心无箇事，
万钱不抵一封书。
百战初休十万师，
国人西望翠华时。
家家尽唱升平曲，
帝幸梨园亲制词。
一痕雨过湿秋光，
纨扇初抛自有凉。
雾影乍随山影薄，
蛩声偏接漏声长。
九日驱驰一日闲，
寻君不遇又空还。
怪来诗思清人骨，
门对寒流雪满山。
阴晴不定春犹浅，
困健相兼病未苏。
见说市楼新酒美，
杖头今日一钱无。
晴云唳鹤几千里，
隔水野梅三四株。
欲问陆机当日宅，
而今何处不荒芜。
远俗无知祗慕恩，
凿山踰岭献麒麟。
诸儒不用区区辨，
多少难明伪似真。
岂弟移风州事稀，
何妨退食自逶迤。
新阳来复茅庵暖，
喜奉高篇促对棋。
春工剪水巧先呈，
不夜寒光满地琼。
独撚冰须搜雪句，
此时谁解与同盟。
夹城门向野田开，
白鹿非时出洞来。
日暮秦陵尘土起，
从东外按使初回。
孤灯花烬糁窑台，
古驿凉扉傍月开。
数事支持愁外去，
十年憔悴梦中来。
快风吹我入三巴，
桂櫂兰桡倚暮花。
一道月明天似水，
湘灵鼓瑟下长沙。
喜雨还忧雨过多，
人生可煞是多魔。
事难恰好天谁问，
天本无心可奈何。
直上烟霄碧玉抽，
静摇月露冷光浮。
堂堂劲节冰霜后，
元老如今有壮猷。
比玉比冰俱未切，
恰是红儿兼比雪。
东君主掌不坚牢，
也作堪怜也堪折。
豔红影里撷芳回，
沾惹春风两袖归。
夹路露桃浑欲笑，
不禁蜂蝶绕人飞。
二月风光渐恼人，
蒙茸细雨湿花唇。
可怜病目长憔悴，
坐看纷纷万卉春。
举家食粥颜平原，
坐客无毡郑广文。
不是有心轻富贵，
偶然看破是浮云。
龙首黄扉老大臣，
婆娑听履上星辰。
西风一点违天血，
同是先朝拣拔人。
岁暮天涯客异乡，
扁舟今又度潇湘。
颦眉独坐水窗下，
泪滴罗衣暗断肠。
青丝簇饤莼羹味，
白雪堆盘缕鲙鲈。
我向松江饫鲜美，
菜肠今更食新菰。
庭外缃桃一萼红，
多情特地振春风。
仙源已露真消息，
迥作新花发旧丛。
肝胆由来自一家，
人间何许是真茶。
不妨更着薑盐伴，
可但丘中咏有麻。
彤霞铄石玉晶荧，
琢出羲之风字形。
却着寒松苍石下，
研烟传写相牛经。
月晓风清堕白莲，
世间无物敢争妍。
如何今夜峯头雪，
撩得新诗续旧篇。
衍山先自无尘土，
更着飞琼细糁看。
可笑一生缘好事，
却将衰鬓敌隆寒。
垂老将休俗累轻，
旧乡来守越王城。
吾怀自信无污染，
何必升堂思始清。
系船禹庙醉如泥，
投宿渔家月向低。
湿翠扑人浓可掬，
始知身在石帆西。
张芝学书池水黑，
章草如芝古无敌。
右军睥睨难抗衡，
恨不临池作书癡。
疏官寂寂解行衣，
脱木萧萧立翠微。
江带暝烟随意曲，
鸟翻落日向人归。
鱼稻之乡雁鹜骄，
鲸鲵喷沬撼江潮。
明公自是威风手，
南土应无莠害苗。
青鞋踏尽剑铓山，
借枕僧房落照间。
髙屋凭虚听泉语，
岭云应似我身闲。
自从载籍流传后，
此是论心第一条。
剖析精明为训切，
如何心学尚寥寥。
伫立危亭醉眼宽，
无边秋色夕阳间。
牧儿腰笛挽牛去，
却放半川云水闲。
崑崙山在玉关西，
此地还疑暗有嵠。
玉石不分殊可惜，
背临斜日望虹霓。
今朝湖上送春归，
万顷澄波照白髭。
笑折残花劝君酒，
金丹成熟是何时。
歎息天工暂醉时，
重阳物色艶阳姿。
便生春思兼秋绪，
当日董生宜一窥。
烟暝重湖日欲明，
轻篷遥递浦前声。
良鱼好入深渊去，
不为鸣榔取次惊。
人言草没孤山冢，
从此梅花不要诗。
却是未嫌吾辈在，
一枝开过竹巴篱。
江南处士杨无咎，
畴昔最工梅写真。
闻道徐郎得其妙，
何妨乞我一枝春。
孙楚匆匆误答时，
说来颇与事相违。
枕流潄石翻为妙，
活弄胸中倒一机。
昔讬孤根百仞溪，
何年移植对芳蹊。
云巖烈麝相思久，
怅望清香未满脐。
霜藤捣出杵声干，
软白同绵一样看。
春借梅花香入梦，
雪深茅屋不知寒。
高士何须轻主簿，
客星今欲上灵槎。
题名趁取台中旧，
前后龙头属当家。
令威不在鹤轩先，
华表归来是几年。
试向青田问休咎，
不知何日去乘轩。
阙下僧归山顶寺，
却看朝日下方明。
莫道野人寻不见，
半天云里有钟声。
溪堂日日春光好，
问柳中丞殊未来。
蹔辍老妻棋局手，
白头相对酌新醅。
好山佳水照晴簷，
时鼓瑶琴颂雅南。
吏散庭空无箇事，
一轮明月印寒潭。
漠漠霏霏着柳条，
轻寒争信杏花娇。
江南二月如烟细，
谁正春愁在丽谯。
华清赐浴记当年，
偶讬荒山结胜缘。
未必兴衰异今昔，
曾经天女卸金钿。
几度怀人风雨中，
篝灯坐待鼓三通。
寸心同指长江水，
君向西流我向东。
养得男儿要赌钱，
浑身无有寸丝缠。
是非窟里和身入，
生灭门中满口宣。
笔稀秋老墨花春，
散作烟云段段新。
闻有清诗心便渴，
径烦珍字写西宾。
封了词头遶砌行，
此君相伴最多情。
西垣不宿还堪恨，
辜负夜窗风雨声。
横足论交万乘轻，
富春山水足平生。
从教太史占星变，
自是难忘故旧情。
冷泉亭角坐移时，
试看孤峰飞不飞。
峰自不飞人自醉，
暮鸦栖了更忘归。
雨后湖天似水清，
断霞新月两峯明。
西风恰到芙蓉外，
过雁初闻第一声。
云连山色晚青苍，
雨激平畴土气香。
清入断畦才汩没，
黄流别港又弥茫。
弄晴斜日展仍收，
一向寒云凝不流。
次第今宵还是雨，
自添香灺煖衣篝。
内郎进表未平明，
八玉排行御路平。
今夜皇舆宿斋殿，
九重和气满宫城。
示现天宫补处身，
尧风舜日耀乾坤。
今朝共祝南山寿，
万国来朝万乘尊。
王子缑山石殿明，
白家诗句咏吹笙。
安知散席人间曲，
不是寥天鹤上声。
抛却韩卢把虎骑，
诸生莫讶正忙时。
鱼龙不隔蓬莱路，
方有东门逐兔期。
疎竹墙头半粉青，
盆池荷小欠浮萍。
虚簷槐影日亭午，
醉倚栏干鶑唤醒。
平生欲得山中住，
天与通州遶郡山。
睡到日西无一事，
月储三万买教闲。
谿草鸭头相间绿，
山榴雉颊一时红。
白鸥飞起无寻处，
衮入梨花柳絮中。
羽檄联翩趣募兵，
单枪一剑觅功名。
健儿争欲趋淮阃，
宣相相看若父兄。
雨来蒸欝似江乡，
雨过西风特地凉。
尚有庭花共客恨，
可无尊酒慰幽芳。
短樊长堑起寒烟，
知是何人古墓田。
千岁石麟相对立，
肘騣膊焰故依然。
相逢愁醉霅溪西，
老却陈思七步诗。
二十年前亲擢第，
孤忠曾际穆陵知。
开尽黄花满短篱，
静听隣屋夜敲碁。
清华池上三更月，
僧在松边未有诗。
吴中烟水越中山，
莫把渔樵谩自宽。
归泛扁舟可容易，
五湖高士是抛官。
先生不饮而常醉，
醉倒四海支狂流。
不烦高士倾佳酿，
要使鱼龙同我愁。
缭绕孤村一迳斜，
绿杨深处有人家。
翠眉红颊墙头出，
淡淡春山浅浅霞。
风卷云天小艇斜，
烟波深处作生涯。
丝纶掣断双关手，
抉出骊龙眼里沙。
今年春早未全衰，
社酒盘中不见梅。
快把霜刀倩天女，
鷰忙时节有花开。
出御未闻归北阙，
角巾长念入西台。
林间三月花犹在，
第恐春风作恶来。
月底江山如昼好，
楼中几席与秋清。
剡藤不到高人手，
一段风流可得成。
书如香色倦犹爱，
茶似苦言终有情。
慎勿教渠纨袴识，
珠槽碎釜浪相轻。
先生对宅投金濑，
林壑要从东野分。
便觅馀閒访吾舅，
郊居赋就比凌云。
春风先发苑中梅，
樱杏桃梨次第开。
荠花榆荚深邨里，
亦道春风为我来。
府园秋后一池荷，
绿盖纵横百柄多。
折尽再生钱样叶，
却疑天气复清和。
蟠桃初熟玉京春，
圆屋如规户牖新。
尽是瑶池高会客，
岂容尘世饮中人。
熟睡将经作枕头，
君家事业太悠悠。
要须睡着元非睡，
未可昏昏便尔休。
东城丝网蹴红毬，
北里琼楼唱石州。
堪笑迂儒竹斋里，
眼昏逼纸看蝇头。
韩慥林开妙不传，
请君自算小行年。
公卿谁是挥金者，
大半将诗准卦钱。
拟种芜菁已是迟，
晚菘早韭恰当时。
老夫要作斋盂备，
乞得青秧趁雨移。
礼佛无端撞赵州，
却将知见作寃讐。
如今四海平如掌，
云自高飞水自流。
芝兰楚楚峙庭阶，
不集寻常村里来。
新蔡门前说甘露，
也应入细视庭槐。
此处神仙几度经，
老松枯朽穉松青。
如今想作天仙去，
不复飞吟过洞庭。
巖石留云裛翠烟，
古松知历几千年。
净瓶一滴杨枝水，
湧作巖前大士泉。
三沼流通作一家，
清风偏趁夕阳斜。
我来退食知怀愧，
敢对波心莲子花。
一色河边卖酒家，
于中酒客一家多。
青帘不饮能样醉，
弄杀霜风舞杀它。
地因胜境閒中见，
花为骚人分外香。
数步出山何世界，
一春无事是风光。
今日平安出岭时，
瘴氛犹觉润征衣。
一条路入江南去，
万里人从海上归。
邲鉴总龟如往学，
未见才名能广博。
希点若来参学时，
同年从此不须疑。
高亭新建碍烟霞，
暮景能留是可嘉。
最近赏春来往路，
游人应问是谁家。
律回岁晚冰霜少，
春到人间草木知。
便觉眼前生意满，
东风吹水绿差差。
拟上高峰最上头，
篮舆已赁又还休。
旧来诗眼如今别，
添与江南一段愁。
灶突无烟甑有尘，
颓垣破屋越溪滨。
老鳏狂怪谁嗔责，
日日行歌独卖薪。
纸帐薰炉作小春，
青奴白牯对忘言。
更无人问维摩诘，
始是东坡不二门。
四渎初分有物尸，
天开地闢共为期。
齐东野语真堪笑，
请诵昌黎十丈碑。
倚栏无语倍伤情，
乡思撩人拨不平。
寂寞闲庭春又晚，
杏花零落过清明。
使君本住道家山，
时访玄都太古坛。
阴惠已能追许令，
治功不独过韦丹。
争帝图王势已倾，
八千兵散楚歌声。
乌江不是无船渡，
耻向东吴再起兵。
一涧泓澄会众流，
脉分俄类婺溪头。
临溪更种青青木，
故事端同柳柳州。
等闲过了一年春，
雨后风光夏景新。
试把樱桃荐杯酒，
欲将芍药赠何人。
见君除授千牛贵，
过眼光荣一蠓微。
人爵未如天爵美，
脂韦只道布韦非。
万叠灯山辊绣毬，
怕寒骑马着驼裘。
要看十里红莲满，
须上谯门最上头。
江鲈淮蟹不论钱，
肯到湖边明月船。
玉鲙雪螯新煮酒，
桂花香后菊花前。
诸老先生总未言，
一言中的已先闻。
守成天子恭沉默，
不妬多功重少文。
前溪渌涨雨初晴，
浮笠波心掌样平。
伎俩由来只如此，
放教急急奔前程。
古祠曾记祷灵神，
旱雨滂沱救越人。
大禹恩深无以报，
我惟朝夕退藏身。
绿阴飞雨作秋容，
衰病呻吟高枕中。
何事公孙健骑马，
黄金帯客好相从。
千题万咏过三旬，
忘食贪魔作瘦人。
行处便吟君莫笑，
就中诗病不任春。
初登西汉文章府，
便领吴王第一州。
绕郭白云衡岳近，
满帆明月洞庭秋。
轻轻飞絮扑花枝，
喜傍兰亭说旧诗。
君去小枯应为我，
细看山带晚晴时。
宽恤从来只陆沉，
丁宁今始慰人心。
圣情更欲民孚信，
亲御云章下诏音。
汨没朝班媿不才，
谁能低折向尘埃。
青山得去且归去，
官职有来还自来。
尚恨山前尘土侵，
去耕山后白云深。
下泉不使苞稂秀，
夫子宁忘济物心。
宿雾浓云拨不开，
更倾骤雨下天来。
天公也喜人欢聚，
故遣斜阳送一杯。
手植蓬藤数千寻，
笑看潘液上骎骎。
使君千骑东方去，
零落空留一院阴。
十里长街五鼓催，
泥深雨急马行迟。
卧听竹屋箫箫响，
却忆滁州睡足时。
闻君妙得医王诀，
我病劳君指下求。
天与一般愚直性，
不知何剂可能瘳。
汲汲威刑继祖龙，
收功终在望夷宫。
未应家国归车府，
却有山东老沛公。
秋千影里笑相迎，
蕙圃兰畦恣撷英。
薄暮归来春意倦，
芝堂闲听碾茶声。
朔风惊晓雪花干，
尽力寻梅不道寒。
万事不如初见好，
一枝全胜满园看。
东宫雪里燕三宫，
妃子殷勤把酒锺。
百十箜篌弹玉指，
两行珠翠击金镛。
海南一片水云天，
望眼生花已十年。
忽一二时回首处，
西风夕照咽悲蝉。
整冠忽见镜中霜，
挽树浑无蔕上香。
已贮春愁过万斛，
更令细细着升量。
重阳七日月当圆，
高坐禅师祝万年。
梦里五更闻齿录，
凡夫有罪是贪眠。
飞雪安能住酒中，
闲愁见酒亦消融。
山家有力参天地，
不放清尊一日空。
病起乌藤强自扶，
三三迳里晓晴初。
鶑声只在花梢近，
行去行来不见渠。
摩尼无价汝当收，
金玉浮财誓莫求。
戴角披毛从此入，
百千万劫作驴牛。
移得幽兰几本来，
竹篱深处手栽培。
芬芳不必纫为佩，
月白风清取次开。
莫论西竺与南华，
了得真筌只一家。
声色外来无物我，
茫茫名利是空花。
几多去棹与来帆，
竞利奔名一水间。
应怪行人浑不悟，
临流长是蹙眉山。
见说楼台满玉波，
中间惟只锁孀娥。
可怜八万二千户，
每到缺时争奈何。
碧眼何须青白为，
冰辞雹语不吾欺。
君看衮衮腰金者，
曾见骚坛大将谁。
茅店板桥天落趣，
素娥青女洗长新。
昔人已与不传死，
千古谁怜老斲轮。
梦回四壁无人语，
高树萧萧似有风。
独起绕池行数匝，
万山擎雪月明中。
日暮凉风特特来，
醉呼红烛更传杯。
歌阑兴尽须归去，
不用繁蝉抵死催。
白髪生来何可惊，
不求杂食岂须耕。
山间一榻无馀事，
但看山花枯复荣。
溪头杨柳未堪折，
岭上寒梅已过时。
欲赠行人无所有，
为君拈出岁寒枝。
万籁更深寂不鸣，
窗间恍觉月微明。
情知是雪疑非雪，
忽听前村折竹声。
全体江梅腊里芳，
紫绵新拂汉宫妆。
临川借得江梅句，
倾国天教抵死香。
苍崖稜层草芊绵，
巨木半死生枯烟。
羸牛日晚已噍草，
稚子天寒犹打钱。
为爱东篱九日黄，
孤标正色占秋光。
如何却被臙脂污，
也学人间时世妆。
未羡颜生乐一箪，
一箪悬磬若为欢。
有田如使扬雄足，
亦学前贤在涧槃。
笙歌一曲强相留，
酒不能消满面愁。
相对正弹离别泪，
杜鹃声到夕阳楼。
扰扰都城晓又昏，
六街车马五侯门。
箕山渭水空明月，
可是巢由绝子孙。
高高峰顶恣情田，
买断清闲不用钱。
堪笑白云无定止，
被他风送出山前。
拈花示病元来怕，
遇酒逃禅却未真。
三古绝编徒自圣，
二王书法恐非臣。
白苹风作蓼花秋，
万顷寒涛卷底流。
八百道人禅定起，
送君持钵上行舟。
故城故垒满江濆，
尽是干戈旧苦辛。
见此即须知帝力，
生来便作太平人。
凤凰城里花如海，
选集诸人守部门。
此老久渔双脚浪，
岛烟湖雾又黄昏。
暂出嫌喧可得除，
漫游久废未全无。
路逢盐裹知城近，
店有鸡声觉日晡。
嘉陵江水此东流，
望喜楼中忆阆州。
若到阆中还赴海，
阆州应更有高楼。
手开芳径越城头，
红锦屠苏结绮楼。
不把万枝银烛照，
淡云微月替人愁。
晋武深鉴前代失，
诸王竞握兵马雄。
何须更待东门啸，
始歎铜驼荆棘中。
小桥晴步正徐徐，
谁把诗笺满意书。
且读且思归且歎，
山林邱壑我隣居。
每嘲介甫行新法，
常恨欧公不读书。
浩歎诸刘今已矣，
路傍乔木日凋疎。
不独巖扃与市尘，
金门亦可晦吾真。
孤风大义人谁见，
宣室聊曾抗倖臣。
德耀梁鸿两不凡，
闺中桂影醉同看。
却怜当夜鄜州月，
空咏清辉玉臂寒。
河鱼腹疾未全除，
一饭充饥不愿馀。
纵有珍羞难下筯，
真成顿顿食黄鱼。
踏雪遥登望海亭，
扶桑日上卧龙醒。
微臣望处非沧海，
只望尧天万里青。
锐意秦皇初学仙，
要和鸡犬也昇天。
那知身与鲍俱臭，
嬴氏炊寒不复烟。
皂囊盥手自封题，
忘却牛衣忍冻啼。
一点丹心通碧落，
岁寒宁负白头妻。
占得幽楼一片山，
都离尘土利名间。
四时分定所游处，
不为移文便往还。
英云皓雨泻明蠲，
题作人间第六泉。
拟把谷帘从黜降，
却将此水为超迁。
樯头五两摇空飞，
船头百丈牵何迟。
数篙塘水清可涉，
故乡千里归何时。
溪平岸阔柳侵沙，
泼泼游鳞弄月华。
柔橹数声深夜悄，
渔人相唤隔芦葭。
二分明月是扬州，
况有春风在树头。
莫怪当年何水部，
岁寒心事向谁愁。
半脱莲房露压敧，
绿荷深处有游龟。
只应翡翠兰苕上，
独见玄夫曝日时。
学在事时斯是理，
盍于事上每寻思。
但令下学功夫到，
上达之机便自知。
子规啼彻四更时，
起视蚕稠怕叶稀。
不信楼头杨柳月，
玉人歌舞未曾归。
戢戢青林万箨龙，
满提烦贶嗫嚅翁。
只宜放出长梢去，
抹月披云紫翠中。
一天风月近中秋，
凝望家山不阻修。
漫浪疎林人已倦，
心期犹与素光谋。
二十年前漫浪游，
海天霜气夜深浮。
竹窗梦断闻鸡处，
常忆溪湾坞聚头。
天上蓬山新水芽，
羣仙远寄野人家。
坐看宝带黄金銙，
吹作春风白雪花。
上到危层莫唤仙，
祇凭横槛挹江天。
江天如许来借眼，
何用征侨更偓佺。
万雉云边万马屯，
筑来直欲障胡尘。
谁知斩木为干者，
只是长城里面人。
细草一方团野色，
游丝百尺上晴空。
预愁柳絮鹅毛白，
即见桃花人面红。
倾摧汉祚是安昌，
祇恐狂澜世莫当。
自古忠言宁尽用，
老臣得不戒王章。
千条垂柳拂金丝，
日暖牵风叶学眉。
愁见花飞狂不定，
还同轻薄五陵儿。
晴烟漠漠柳毵毵，
不那离情酒半酣。
更把马鞭云外指，
断肠春色在江南。
一笑已霜千丈发，
三声应断九回肠。
巴陵月暝林峦惨，
巫峡江空道路长。
一妻一妾閟泉扃，
老柏苍苍蔓草青。
我肯墦间求餍足，
魂归不必讪中庭。
易经独不遭秦火，
字字皆如见圣人。
汝始弱龄吾已耄，
要当致力各终身。
辘轳声中井花满，
亦有口腹如许清。
百花丛中度朝夕，
一点不关流俗情。
别来心事几悠悠；
恨续长波晓夜流。
欲知起望相思意，
看取山云一段愁。
谁赞东皇转化钧，
宫中尧舜亦深仁。
祗将一点阳和意，
散作乾坤浩荡春。
修持须是要精专，
常恐他人业类牵。
莫把我言为戏弄，
轮回断定不迁延。
崇朝辛苦上孱颜，
泥径初平意暂閒。
苍岭东头移野步，
眼前便得处州山。
名自黄扉遴选来，
山中亦有祢衡材。
清风八咏双溪月，
讲彻莲花第一回。
因形与理别言心，
其实随形有理存。
才与理违形独用，
便为物欲理皆昏。
渭川千亩入毫端，
子美临风野色寒。
不是画师即诗客，
可能收拾与人看。
生死波中止一沤，
离家失子已忘忧。
只思北苑春芽熟，
安得骑鲸逐俊游。
一溪寒玉佩环声，
两径徘徊管送迎。
寺学鹫峰侵汉起，
山如龙尾撇波行。
今年风雨暗寒食，
一夜垂垂直到明。
原上子推将隠矣，
从来此路少人行。
春鸟交交引思浓，
岂期尘迹拜仙宫。
鸾歌凤舞飘珠翠，
疑是阳台一梦中。
藏拙归来已十年，
身心世事不相关。
洛阳山水寻须遍，
更有何人似我閒。
三乘五性皆醒悟，
方知自有珍珠库。
临时分付与儿孙，
不劳更倚他门户。
看看北鴈又南飞，
薄倖征夫久不归。
蟢子到头无信处，
凡经几度上人衣。
燕子来时春事空，
杖藜来往绿阴中。
静怜朱槿无根蔕，
开落惟销一阵风。
陶潜但植当门柳，
潘岳惟栽满县花。
争似伯玄青石去，
教民先只种桑麻。
闻说莆中方左钺，
年登二十便长吟。
鬼神送与天成句，
不道思多呕出心。
断当篙师到锡山，
片云尼我竹林间。
短篷展转浑无寐，
祇听邮铃去复还。
堤上寻春步较迟，
马嘶芳草燕差池。
南楼烟雨清明日，
正是佳人堕泪时。
亭倚蓬莱几许高，
下临无地有惊涛。
坡仙想得江山助，
八语端为天下豪。
迟迟送客过前溪，
脱木风高日易低。
寂寞归来理残菊，
野禽啼在竹篱西。
簿书阅过几牛腰，
一缕清香午未消。
栀室醉吟谁是伴，
铁城折简可频招。
缥缈南山萼绿华，
春宵侍宴玉皇家。
定知饮釂玻瓈椀，
去拥云軿并六花。
六月好风吹玉林，
地浮鼇海越山深。
爱师终日无馀事，
一点尘埃不受侵。
一双燕子语帘前，
病客无憀尽日眠。
开遍杏花人不见，
满庭轻雨绿如烟。
主人公诺听我嘱，
今年已是五十六。
为人终是费分疏，
何日口边生白醭。
三百六旬斋复斋，
东城骑马独归来。
秋风黄叶惊人面，
径向君家就酒杯。
青苔故里怀恩地，
白发新生抱病身。
涕泪虽多无哭处，
永宁门馆属他人。
巫峡迢迢旧楚宫，
至今云雨暗丹枫。
微生尽恋人间乐，
只有襄王忆梦中。
南来无侣路三千，
八月荒村看月圆。
独酌不成眠未得，
静随寒影落天边。
荒草茫茫一笛风，
犘鸣未必牧人通。
归鸦落日江南野，
何限人间真戴嵩。
色空已解花光意，
香影难随逋老踪。
此叟芒端不着蜜，
几回曾误壁间蜂。
三尸魄重药难医，
一箇丹瓢一剑飞。
历尽大罗天下路，
无人肯喫又藏归。
执指为月枉施功，
一处明时两处通。
月形兼指无交涉，
十方刹海性含融。
天门地户秘机深，
谁测玄微妙理心。
唯有丹田身外境，
清虚恬澹影森森。
万卷诗书即肯堂，
儒宗气习洗膏粱。
天资问学俱前辈，
须信源深流正长。
闭门不与俗人交，
玄晏春秋日日抄。
清晓偶然随鹤出，
野风吹折白樱桃。
枝枝交影锁长门，
嫩色曾沾雨露恩。
凤辇不来春欲尽，
空留莺语到黄昏。
水尾山腰树影苍，
一天风露不供香。
谁家镜里能消得，
付与诗人古锦囊。
花果从来盛洛都，
黄甘结实古来无。
分金未足均闾里，
就赏应须倒百壶。
一颗圆光色非色，
记剑何劳舟上刻。
色即是空空不空，
取相凡夫当面隔。
路入萍乡信马行，
野花香好不知名。
官卑无补公家事，
时向田间问耦耕。
千朵危峰杳霭间，
石房长带瀑声寒。
鸟啼花发寻常事，
松本青青雪里看。
走马东来冒驿尘，
今年重识帝城春。
自怜已作衰翁态，
苑树宫花笑杀人。
千尺相高卓翠珉，
雨馀云外露璘珣。
鼎湖龙去苍髯断，
三载丛花不记春。
口角哦诗细有声，
不妨半醉不妨行。
青灯一点才如黍，
解作书窗彻夜明。
映竹时闻转辘轳，
当窗只见网蜘蛛。
主人非病常高卧，
环堵蒙笼一老儒。
渐点青钱浮水面，
犹将素节混泥沙。
送君百顷风潭上，
莫笑元非十丈花。
中宵澍雨平明歇，
诸岭晴阴各自分。
偶来共就藜牀坐，
时看前山出白云。
乱云连野水连空，
祇有沙鸥共数公。
想得句成天亦喜，
雪花迎櫂入吴中。
鞍马和花总是尘，
歌声处处有佳人。
五陵年少麤于事，
栲栳量金买断春。
竹林七贤六有子，
何独无闻刘伯伦。
梦想先师授书处，
城东风雨卧荒坟。
弟兄虽幸忝朱轮，
各是人间五十人。
只合共娱千岁母，
可能少补二州民。
优游实际妙明家，
转步移身指落霞。
无限白云犹不见，
夜乘明月出芦花。
才薄何堪草两麻，
封题进了鼓三挝。
平明掣锁无公事，
闲看金鱼咽落花。
碧纱窗外一声蝉，
牵断愁肠懒昼眠。
千里才郎归未得，
无言空拨玉炉烟。
为爱桥边半树斜，
解衣贳酒隔桥家。
唐人苦死无标致，
只识玄都观里花。
游豫琼林与俗同，
森严羽卫跃花骢。
旌旗射日飘红浪，
归处香尘拂晚风。
中使传宣学士家，
君王令草侍中麻。
紫泥金印才封了，
莲烛然残一寸花。
璚树瑶岑掠眼新，
鲜飙时复飏珠尘。
此中自是蓬莱阙，
何处更寻姑射人。
重冈复岭势崔巍，
一卒当关万卒回。
不是大夫多辨说，
尉他争肯筑朝台。
安得繁英种满园，
风前月下共方樽。
放歌起舞浓阴里，
长使清香濯醉魂。
细雪繁飘远近来，
三冬佳气一朝回。
莫嫌天上琼花晚，
元待人间粉艳开。
春暖长江水正清，
洋洋得意漾波生。
非无欲透龙门志，
只待新雷震一声。
此功德海无边际，
流出当人一念中。
一念真心充法界，
当知福报亦无穷。
已住世间如影响，
不牵法相论偏圆。
山边茆屋随缘业，
不是当时忍辱仙。
翛然三月闭柴荆，
绿叶阴阴忽满城。
自是老年游兴少，
春风何处不堪行。
国家三岁一郊天，
万骑云从锦绣鲜。
陟降圆坛彻黄道，
更虚小次特升烟。
善说相传唐世术，
不言钱有晋人风。
非钱可况言真寔，
肯与寻常卖相同。
与公昔作长城别，
一去尘埃六七年。
夜静书堂寻旧约，
定将生计话林泉。
苦无根蒂逐波流，
风约才稀雨复稠。
旧说杨花能变此，
是他种子亦轻浮。
一去重来已十年，
头颅堪笑尚依然。
何当了却尘纷事，
来结梅花纸帐缘。
女奴能为马上曲，
一弹一弹复一弹。
我醉已眠都不醒，
半天落月微霜寒。
闷甚长须酒破除，
酒能作病又何如。
故人欲问春来趣，
多病还于酒醆疎。
早起或因携酒出，
晚归多是看花回。
若抛风景长闲坐，
自问东京作底来。
数丛修竹拥斋居，
兴味翛然乐有馀。
午枕睡酣窗寂寂，
清风来去自翻书。
渔舍时时须一到，
水光山色浄相亲。
玉肌花貌不须替，
自有阳台行雨人。
梁武慈悲不鼎烹，
蒙恩豢养亦虚名。
狐狸口腹应潜饱，
就死多于日放生。
将比鹭鸶还恐屈，
始思残雪不如多。
清风相引去更远，
皎洁孤高奈尔何。
墙东金鼓不停声，
知是将军奕世孙。
莫浪鸣弓向飞鴈，
一年一度到中原。
蹑石攀萝路不迷，
晓天风好浪花低。
洞名独占朝阳号，
应有梧桐待凤栖。
出家言行要相应，
战战长如履薄冰。
虽是未除须与髪，
直教去就便如僧。
不将柔橹钉桩摇，
等视安流与怒潮。
若谓他家本无事，
须知滴水也难消。
讲堂迷却散花人，
百万茫茫徒苦辛。
绝处逢生机路活，
定应尊者是前身。
泡幻吾身元是妄，
丹青汝影岂为真。
吾身汝影俱无实，
相伴茆堂作两人。
寇残井邑困流离，
回首欢娱一一悲。
不厌儿童遭世乱，
惟愁父老说清时。
玉洁冰清一壑专，
箨龙何处引涓涓。
深知月满还亏缺，
祇学蟾光一半圆。
乌帽休冲九陌埃，
瘦藤定约到秋回。
龙湫鴈荡经行处，
断取松风万壑来。
浅抹浓堆翠却烟，
老松无数更苍然。
石梯又入千峰去，
时见楼台夕照边。
解采玄珠万恶除，
尽令得道入清虚。
干符显出真金行，
备在逍遥三卷书。
二载明禋帝意专，
瓣香盍谢祖宗前。
愿前盛典从头数，
绍述应须亿万年。
怪梅蟠屈如龙蛇，
小红如粒欲作花。
雪坡一株恰如此，
归欤月明看横斜。
长官贪着祖师禅，
有甚心情问我船。
一只逃归两只破，
谩凭江槛望灵川。
凉风吹暑豁烦歊，
上马迎风趁早朝。
宿雾欲开星月澹，
隐然双阙在层霄。
乃翁能继辋川吟，
零落传家得至今。
贫贱莫量陈孺子，
与人千古作知音。
朱楼帘捲见天涯，
倦客倚栏何所思。
新月无情明复落，
清箫有恨歇还吹。
圆妙高人觉已通，
便辞归去谩参同。
一篇证道谁能赛，
不谓唐僧有此风。
义熙陶令书甲子，
春秋仲尼尊天王。
孔明汉贼不两立，
梁公十念臣而皇。
从教香月转亭西，
贪看灯毬忘却归。
挨得玉梅零落尽，
蛾儿犹傍鬓边飞。
林端结阁小跻攀，
四面岚光绕曲栏。
佛法本来南北异，
箇中北望见南山。
玉骨冰肌练帨轻，
纵教雪压色逾明。
太清不入尘人眼，
完得平生淡性情。
对梅花每恨匆匆，
竟日望断胡梅泷。
欲往从之秋水隔，
参横月落梦渠侬。
瓶子如金玉子黄，
上升下降续神光。
三元一会经年净，
这箇天中日月长。
横枝靓立碧山傍，
喷得幽香度短墙。
更欲移筇约和靖，
小风吹月咏沧浪。
云居山客草为鞋，
路转千峰此寄来。
昨日公馀偷步蹑，
万端心绪忆天台。
道人心事略幽閒，
落在星流羽檄间。
吏退灯明书到眼，
袖炉烘煖鹧鸪斑。
为向诗翁致命回，
定应禅老笑颜开。
盘餐要是随宜饱，
畧具油葱市海苔。
精微元不在河汾，
原道词雄亦浅闻。
自得正心诚意论，
始知天未丧斯文。
来时梅花绕路旁，
祇今压枝梅子黄。
回思孤径踏斜月，
冉冉马头迎晓香。
投老归来一幅巾，
翛然三月闭柴荆。
固知贫病人须弃，
客至从嗔不出迎。
昔在桃溪少壮时，
而今衰飒鬓成丝。
悲欢三十年中事，
付与寒窗酒一鸱。
稻未分秧麦已秋，
豚蹄不用祝瓯窭。
老翁七十犹彊健，
没膝春泥夜叱牛。
风雨池边古木寒，
千年枸芑当晨餐。
巖前石壁谁扃锁，
岁岁秋风长蕙兰。
咬定牙关百念灰，
巾单一日两番开。
灵山近日无消息，
踢起从头探一回。
舟阁山横水见沙，
黄尘为客鬓初华。
江春寂寂归无计，
一树临风落杏花。
积藓青踰一寸痕，
山灵守护几千春。
长藤横系巖边木，
何日重来挂葛巾。
天声未畅威穷发，
将军已过长城窟。
红旗半捲夜归来，
马蹄踏碎天山月。
诈病从来不可医，
文殊特为下针锥。
事褫一啄长三尺，
问着依前似鼓槌。
采药归来竹径凉，
满身草露湿衣香。
怕惊幽鸟穿林去，
不扫松花卧石床。
小小人家短短篱，
冷香湿雪两三枝。
寂寥竹外无穷思，
正倚江天日暮时。
菊似灵均带楚愁，
餐英人去思悠悠。
西风篱落甘清苦，
不爱春光只爱秋。
常州草虫天下无，
可怜枉却许工夫。
蒙蒙拂拂沙滩艇，
别是荆溪烟雨图。
草满闲塘絮满谿，
万株烟柳一鹃啼。
开帘恰见春归处，
花片东流日景西。
烟雾冥蒙雨意垂，
远山隠隠抹修眉。
急催行李投前店，
似我当年在道时。
九庙无尘八马回，
奉天城垒长春苔。
咸阳原上英雄骨，
半向君家养马来。
我嗟缰锁若牵拘，
久羨南山去结庐。
自顾岂劳君借誉，
偶然章服裹猿狙。
时人号我作郭郎，
盖缘为事没着量。
傀儡弄罢收归笼，
自有傍人说短长。
若非韩信难除项，
不得萧何莫制韩。
天下须知无一手，
苟非高祖用萧难。
不省浮生大患身，
谄求终日走红尘。
一朝死至名初没，
满屋黄金属别人。
欲往双溪积有年，
病身须是履晴川。
梅霏正作侵衣冷，
馀暖犹思粪火边。
一气安然不强为，
大强先去少强随。
本来把定真消息，
不是迂愚却是谁。
忙忙终日暂谈玄，
便听闺房恶骂传。
郎壻已灰题柱志，
亲闱曾教断机贤。
西楚兴王亦有人，
半扶炎祚作谋臣。
老生不觧归明主，
事去方知是失身。
石坛千尺薜萝古，
沙径百盘苔藓香。
不是先生求矫世，
懒将日月趁人忙。
宫城团回凛严光，
白光碎碎堕琼芳。
挝锺高饮千日酒，
却天凝寒作君寿。
簪花犹且强年少，
诉酒固非佯小心。
花好酒嘉情更好，
柰何明日病还深。
曾游明月旧双谿，
老去情怀百不宜。
梦绕新谿身不到，
更休重和寄来诗。
蛩动一台秋气深，
酒浮灯影唤微吟。
不禁骚雅多悲兴，
且与枯禅话息心。
愁看幕府夕阳边，
那更鸡笼在目前。
跋扈飞扬只如此，
登高安得不酸然。
封君培壅百年心，
准拟霜秋色更深。
办取数钱收一掬，
此奴随处即成林。
一入咸阳尽旧游，
春风台榭对芳洲。
非关好景留人醉，
自是行人醉不休。
月映东窗似玉轮，
未央前殿绝声尘。
宫槐花落西风起，
鹦鹉惊寒夜唤人。
稗官九百起虞初，
过眼宁论所失诬。
午枕黑甜君所赐，
持还深媿一瓻无。
入帘轻絮故依人，
梦后题诗欲判春。
纵使相思解销骨，
此情终未作黄尘。
月待圆时花正好，
花将残后月还亏。
须知天上人间物，
同禀秋清在一时。
卢龙已复两河平，
烽火楼边处处耕。
何事书生走羸马，
原州城下又添兵。
一櫂从来十五年，
眼中髣髴旧山川。
砚材犹伏岩深处，
已吐鹅溪素上烟。
东方和气斗回杓，
龙角中星转紫霄。
圣主问安天未晓，
求衣亲护玉宸朝。
幻体当如泡影观，
法身清浄本坚完。
四千八万陀罗臂，
艾炷教君何处安。
关城榆叶早疎黄，
日暮沙云古战场。
表请回军掩尘骨，
莫教士卒哭龙荒。
钻龟打瓦不曾休，
金注昏人岂自由。
谁谓纯诚无感格，
会逢公议报私雠。
将军荡寇力能任，
陈迹依然得重寻。
血绕楼船龙战息，
水摇城堞雉飞深。
暴衣楼上清秋夜，
河鼓星临十二城。
银汉无梁不可渡，
牵牛织女若为情。
秋风不为紫鲈香，
适志徒劳梦水乡。
惟是此生一杯酒，
宦情无日不沧浪。
头白不知今几龄，
儿时犹及见昇平。
可怜野老无知识，
却认钱塘是汴京。
万绿枝头几点春，
逢人偏喜上乌云。
出来只为当时暑，
故翦红绡皱作裙。
天上姮娥遥解意，
偏教月向踏歌明。
共待山头明月上，
照君行棹出长川。
一自梁园失意回，
无人知有掞天才。
汉宫不鏁陈皇后，
谁肯量金买赋来。
盈科日进几时休，
到海方能止众流。
只恐达多狂未歇，
坐驰还爱镜中头。
莫笑花前白发新，
宣和人醉庆元春。
何时道路平如砥，
却就清伊整幅巾。
少小烟霞痼疾深，
已将钟鼎等山林。
年来更有躭玄癖，
烦向膏肓为一鍼。
灵椿移植自仙宫，
丹桂年年不办供。
材荐明堂皆巨栋，
君家培殖富阴功。
千里枫林烟雨深，
无朝无暮有猨吟。
停桡静听曲中意，
好是云山韶濩音。
动迹无凝静性通，
小松疎竹一堂风。
凭山倚市何须问，
不隐形骸只隐中。
金粟如来翠葆中，
天香飘堕梵王宫。
西风一帚无留迹，
印证浮生色是空。
里社过逢起醉眠，
行人鱼稻不论钱。
欲知劝课功多少，
地复黄云远接天。
未央楼殿倚天开，
东北偏高是月台。
驰道都人浑惯识，
星毬争指大家来。
湖山倒影水吞空，
鸥鹭忘机万境融。
不用深深埋暗箭，
活人全在死人中。
露白风清庭户凉，
老人先着夹衣裳。
舞腰歌袖抛何处，
唯对无弦琴一张。
山陂院落今挼种，
城郭楼台已放灯。
白发逢春唯有睡，
睡间啼鸟亦生憎。
白水青山总上心，
可怜月色夜沉沉。
平生到处无人到，
说向人知路转深。
斜照染成金色界，
嫩霞蘸出水红天。
箇中买得皆真境，
不遣诗人费一钱。
月明双影带霜栖，
长忆青梧玉井西。
前度碧窗惊晓梦，
女奴驱遣莫教啼。
斗笠为帆扇作舟，
五湖四海任遨游。
大千沙界须臾至，
石烂松枯经几秋。
一箇两箇千万箇，
脱却笼头缷角駄。
左转右转随后来，
紫胡要打刘铁磨。
樵夫跣足下层峦，
大笑渔翁溪上寒。
山色横担鄽市去，
家家门底透长安。
千光一合圆如镜，
万象森罗影现中。
此光大用如如体，
道了桥成风月同。
通道三杯如李白，
解酲五斗似刘伶。
尔来心渇鸭头绿，
应许唇霑竹叶青。
云台历历纪功臣，
底事中间有子陵。
未必故人同卧处，
了无一语及中兴。
门瞰青山侵草开，
苦吟吟上最高台。
春风谁遣邻家去，
成阵落化吹过来。
真骨金刚体可夸，
六尘一拂求无遮。
廓落世界空为体，
体上无为真到家。
拔宅谁能辨有无，
涧边空记旧丹炉。
世间自是多凡骨，
何处犹寻九节蒲。
乞身閒退本何图，
赐第俄然处帝都。
报德未忘三捷奏，
祈天且办一重鑪。
园官阙菜犹形讽，
年例求茶可欠诗。
为报萧郎勿多怪，
已令汲涧拾松枝。
寿星频见大河清，
宫殿金芝产九茎。
乐府词臣初应制，
敕催院使按新声。
宦学差池已倦游，
一犁真欲老西畴。
天公为作丰年信，
更喜将军入蔡州。
碧海沉沉桂殿幽，
满天风露四时秋。
寒宫白兔参差老，
一种凄凉各自愁。
公子邀欢月满楼，
双成揭调唱伊州。
便从席上风沙起，
直到阳关水尽头。
画船无复沸笙歌，
湖水年年自碧波。
回首苏公堤上柳，
绿阴不似旧时多。
人知公惠在巴东，
不识三朝社稷功。
平日孤舟已何处，
江亭依旧傍秋风。
望见葳蕤举翠华，
试开金屋扫庭花。
须臾宫女传来信，
言幸平阳公主家。
主人能政讼庭闲，
帆影云峰户牖间。
每到夕阳岚翠近，
只言篱障倚前山。
薰风犹见杜鹃啼，
浙水东游复自西。
涧上有泉泉上竹，
玉为山底是冰溪。
露华先遣麴尘收，
要产英豪奠九州。
织女槎回逢八月，
老人星见恰中秋。
参玄曾未造玄微，
肯学新丰十不归。
归举清凉答佛话，
教娘知有祖师机。
老去惟思彻骨清，
便无弱水限仙瀛。
士龙犹记当时梦，
梦想如今海上城。
河梁一别子卿归，
删后无诗始有诗。
若把李陵从反汉，
马迁膏鼎亦何辞。
月馀树影穿窗入，
雨过山泉遶舍鸣。
野寺中宵人不睡，
蒲团布衲悟无生。
头角峥嵘未兆前，
乱云深处任安眠。
不随芳艸遥山去，
何用芒童更着鞭。
乱插山花篢子红，
蛮歌相和瀼西东。
忽然四散不知处，
踏月扪萝归峒中。
梨花淡白柳深青，
柳絮飞时花满城。
惆怅东栏二株雪，
人生看得几清明。
洞里仙人枉费功，
凿江屈曲做神通。
千萦万绕留江住，
毕竟奔流入峡中。
三载尘埃积寸心，
空斋暗锁一牀琴。
忽闻宫征相勾引，
聊整徽絃发旧音。
堤上西风柳叶疎，
雁浮新影照平湖。
闲云本自无心出，
却为玄晖了画图。
花相春归画锦仙，
轻云羃羃护花天。
莫烧高烛三更月，
自有真香一炷烟。
六年归老掩柴扉，
今日天涯有所思。
山阻雪深无去路，
凄凉只咏四愁诗。
我是潇湘放逐臣，
君辞明主汉江滨。
天外常求太白老，
金陵捉得酒仙人。
睡起挼挲两眼眵，
卷帘惟见水平池。
小窗幽寂无人到，
自拨炉薰试一旗。
红雪霏霏入燕泥，
朝来犹是可怜枝。
春风葵麦玄都观，
可是刘郎见事迟。
烟浓日淡不多寒，
担上看花雪作团。
想得竹边春已暗，
明朝走马过溪看。
松山父老至今思，
尝问将军归不归。
巖头草木成戈戟，
雨后溪声听鼓鼙。
了堂先生古遗直，
贬剥私史专尊尧。
二蔡怀奸首排击，
始终大节不同朝。
今岁春从底处回，
非关缇室动葭灰。
幽人昨夜池塘梦，
已见新春草际来。
知章不怕酒如泉，
莫遣花催蜡蠋烟。
明日宿云生晓雾，
一番风雨暗梅川。
岭南春去尽从伊，
元自无花可得飞。
只有草花偏称意，
强留蝴蝶不教归。
众生薄福难调制，
度日争名□觅利。
千万之中没一人，
且道乘谁光出世。
金仙何处不曾游，
小小精蓝亦自幽。
有客倦游归欲速，
可能一宿为山留。
长安酒楼歌管新，
一曲乌栖泣鬼神。
狂客解龟同一醉，
人人知是谪仙人。
只得流霞酒一杯，
空中箫鼓几时回。
武夷洞里生毛竹，
老尽曾孙更不来。
路入永宁方午阴，
禅师聊复坐沉吟。
欲将门外葫芦水，
倒作田间三日霖。
谈禅高出沩仰右，
着论耻居生肇傍。
更有新诗堪抵罪，
与君约法定三章。
凄凉客路趁长川，
荷叶无衣柳不绵。
日暮正愁无宿处，
乱鸦飞下有人烟。
肆无碍辩若悬河，
尺水能兴万丈波。
平地无端立层级，
登高人少逐流多。
圣主终朝勤万几，
燕居专事养希夷。
千门永昼春岑寂，
不用车前插竹枝。
蛾眉五砚列窗前，
渍墨磨丹总可怜。
试向鶑鶑主人问，
大鬟何似小鬟妍。
长言三复尽温纯，
妙处知君又日新。
我亦平生伤褊迫，
期君苦口却谆谆。
明帝天姿可禹汤，
周公不梦梦空王。
当年紫绶金章客，
何德何功坐太常。
红紫飘零草不芳，
始宜撰杖向池塘。
看花应不如看叶，
绿影扶疏意味长。
相国终身保治平，
不同非鞅死刑名。
只缘用志能卑逊，
纵曰伤残亦觉轻。
欹眠侧耳数寒更，
欲起未起心不平。
何似山间浑睡足，
卧看红日上窗明。
臭口未开经万劫，
丝毫才犯铁轮随。
雨散云收明月夜，
反动江波说向谁。
休言歌酒旧时好，
把酒高歌今更新。
醉里不知身是客，
寒城落日数行人。
纷纷易尽百年身，
举世何人识道真。
力去陈言夸末俗，
可怜无补费精神。
亦恶人言如处仲，
爱闻伎说似司空。
假饶眼耳浑相似，
正恐肝肠自不同。
忽逢旗鼓去翩翩，
道上行人喜欲颠。
为说吾州新得雨，
使君惠政实关天。
万壑千巖景象开，
登临未足又须回。
凭师莫断松间路，
秋月圆时弟子来。
自是阳和生处有，
不同凡卉竞时开。
居然茹雪犹全节，
底为藏冰但却灾。
看花长是盛时来，
飞雪从渠到玉杯。
天惜国香尘土涴，
故应偏向石间开。
玉山岑寂雪花干，
仙掌风高露未漙。
自笑曼都凡格在，
一宵无奈月边寒。
虎旅分行铁作檛，
殿前拜舞一声譁。
辅臣对罢无公事，
日照金铺扇影斜。
往来车马閙泥涂，
一室萧然百事无。
语黙二途俱不涉，
不劳辛苦对文殊。
天上人閒自不同，
莫将浇俗比真风。
真风大抵无今古，
万事都来一笑中。
南行直入鹧鸪羣，
万岁桥边一送君。
闻道望乡闻不得，
梅花暗落岭头云。
宫阁春来乐事添，
喜逢新燕入高簷。
从今欲使营巢便，
故遣终朝不下帘。
云边雁影半浮沉，
一片征帆万里心。
水月光涵疑雪夜，
小舟乘兴欲山阴。
红肩红肋及红铃，
止有三场两次赢。
脱下红铃休要鬭，
总然赢得也无名。
八门运化应时开，
进退随金定往业。
莫息明炉幷百户，
安然二鼎位三台。
介然谁主复谁宾，
风月婆娑却自亲。
留得清名传野史，
未妨白眼向时人。
相国东郊迓帝师，
红幢交映碧参差。
都人共喜安舆到，
正是馀花可惜时。
欲过东家怕渡桥，
欲题黄叶怕随潮。
经旬不踏门前路，
陡顿苍苔绿色饶。
鳞鳞池面水初生，
萍底青蛙自在鸣。
谁使幽庭当鼓吹，
雨馀时听作新声。
莫嫌地窄林亭小，
莫厌贫家活计微。
大有高门鏁宽宅，
主人到老不曾归。
向阳姚魏动芳馨，
傍砌尤宜架小亭。
围坐俯窥羣品秀，
入簷平视远山青。
怪底愁端生不已，
劳心逐事事无穷。
陶然一点冲融趣，
只在清虚淡泊中。
流棹西来恨未销，
鱼龙寂寞暗风潮。
楚人犹自贪儿戏，
江上年年夺锦标。
雨细云轻隠隠雷，
东君行乐正徘徊。
欲教游客留连醉，
须放名花次第开。
洛城雪片大如手，
炉中无火樽无酒。
凌晨有人来打门，
言送西台诗一首。
一幅乌巾雪发盈，
村深时听鵽刀声。
浪将兰艾评春事，
我自平生小屈平。
乱水东流落照时，
黄花满径客行迟。
林端忽见南山色，
马上还吟陶令诗。
水色山光处处新，
本来不俗不同尘。
着气力，用精神，
莫作虚生浪死人。
骊岫飞泉泛暖香，
九龙呵护玉莲房。
平明每幸长生殿，
不从金舆惟寿王。
夜永青缸一点明，
雨声着瓦似荷声。
何人高卧西窗下，
先觉凉从枕簟生。
闻道幽深石涧寺，
不逢流水亦难知。
莫道山僧无伴侣，
猕猴长在古松枝。
山崖水畔得幽居，
一见令人忆故庐。
幸有山围并水绕，
天胡不放我归欤。
复槛午阴黄鸟啭，
烘帘晓日绛榴繁。
六宫䌽缕争新巧，
共续千龄奉至尊。
仙槎飞去访牛郎，
顽石浮来立道旁。
能使乡民知所敬，
只鸡巵酒卜丰穰。
絮风花雨一春残，
未厌兹亭夜倚阑。
隐隐三山抱江月，
清凉境界露松寒。
脩门缥缈梦悠悠，
岁暮长江斗柄浮。
奋翼鸣鸡急自和，
白头鼓枻为谁愁。
蜀政贪残岂自全，
母心直向死方安。
如何三度专方面，
不博庭闱一饷欢。
湖水弥天未觉秋，
暂辞鞍马寄扁舟。
菰蒲无禁鱼无税，
谁似溪翁得自由。
诚信之言是道根，
出门句子要区分。
溪山到眼知惭愧，
莫学丛林饱见闻。
文如玉海动时流，
曾以书棋伏隠侯。
武德阁前消几语，
却令梁氏缺金瓯。
眼到竹边知未是，
竹来眼里亦全非。
诸人问我真如意，
不到山前带笠归。
水阔无风似有风，
芦花摇落橹声中。
鸥无一点惊猜意，
认作当时载雪翁。
休垂绝徼千行泪，
共泛清湘一叶舟。
今日岭猿兼越鸟，
可怜同听不知愁。
绝顶新秋生夜凉，
鹤翻松露滴衣裳。
前峰月映半江水，
僧在翠微开竹房。
有山无水山枯槁，
有水无山水汗漫。
此处无山亦无水，
风砂捲地鼻生酸。
未识东西南北路，
青春白日坐销难。
如何一别故园后，
五度花开五处看。
世重元之重竹楼，
雪堂名更重黄州。
西山草木尤光彩，
一一曾经杖屦游。
一鼓薰风至自南，
再行璧月挂苍杉。
锦筵公子方沈醉，
白雪幽兰空再三。
愁中相对病中看，
喜愠都忘非意干。
从此定交形迹外，
只羞冰玉照人寒。
槐复星坛惟旧迹，
土埋丹鼎不知时。
刻舟何处长生路，
回音海山空赋诗。
忽忆前年科第后，
此时鸡鹤蹔同羣。
秋风惆怅忽吹散，
鸡在中庭鹤在云。
单提一字赵州无，
三尺吹毛也不如。
万别千差齐斩断，
白云不敢犯清虚。
清晓开轩俯凤池，
小山经雨石增辉。
琉璃叶底珊瑚榦，
立出池边是紫薇。
道旁竹树露如倾，
带睡悠悠十里行。
晓色未分烟尚重，
压城楼阁已峥嵘。
相轮高插碧霄寒，
好是如如不动山。
弄影翻光颠倒转，
微权只在隙窗间。
选得幽居惬野情，
终年无送复无迎。
有时直上孤峰顶，
月下披云啸一声。
漏移寒箭丁丁急，
月挂虚弓霭霭明。
此夜离魂堪射断，
更须江笛两三声。
老人今年八十几，
口中零落残牙齿。
天阴伛偻带嗽行，
犹向巖前种松子。
浅浅红颧与白腮，
卧枝斜叶抱新开。
何人与作春风面，
诳得蜂儿日日来。
试听无言童子说，
未彻还同第二月。
妙机普印绝思心，
六月炎天铺大雪。
世人莫悟此端原，
兆自心机闢阖间。
却向妖祠求证应，
妖祠于我固何关。
金屋琼台萧史家，
暮春三月渭州花。
到君仙洞不相见，
谓已吹箫乘早霞。
缙云通道入皇都，
花满京城水满湖。
借问今来丞相府，
后园人有醉歌无。
道风仙骨照青春，
谁写生绡却乱真。
莫讶三毛不加颊，
齐公端解视全人。
月筛松影高低树，
日照池心上下天。
赫赫炎空非卓午，
团团秋夜不知圆。
白玉先生多在市，
青牛道士不居山。
但能共得丹田语，
正是忙时身亦闲。
年来春色妙无穷，
芍药今朝又破红。
寄语满堂枯木众，
野花香径好携筇。
吴掾留觞楚郡心，
洞庭秋雨海门阴。
但令意远扁舟近，
不道沧江百丈深。
出山便与山花别，
清露丛边不得留。
去伴水禽船上宿，
石溪斜月下沧洲。
时时闻说故人死，
日日自悲随老身。
白发不生应不得，
青山长在属何人。
悲歌泪溼澹胭脂，
闲立风吹金缕衣。
白玉堂东遥见后，
令人斗薄画杨妃。
莱子杯盘别样香，
春浮亲面日相羊。
老夫底幸霑馀沥，
却笑无鱼客孟尝。
张弓架箭鱼游网，
物外安身鸟入笼。
生杀尽时蚕作茧，
如何透得这三重。
琵琶弹得是胡音，
上马低蛾泪滴襟。
画匠枉教延寿死，
相如作赋得黄金。
抛了天官作散仙，
却来云外种琼田。
洞中日月无拘管，
閒引青龙耕翠烟。
遣怀无日不持杯，
何事愁肠未肯开。
堪叹人生真似梦，
黄粱不梦又蒿莱。
秋霁湖平彻底清，
沧浪隐映曜光轮。
寒光炯炯为谁好，
倚岸凭栏兴最清。
一点炊烟竹里村，
人家深闭雨中门。
数声好鸟不如处，
千丈藤萝古木昏。
花傍水边窥缥缈，
月来花上失蝉娟。
长教风脚微如线，
时把真香为我传。
岁事从他沸似糜，
小窗挂起只看诗。
不知那树梅先谢，
一片香飞入砚池。
心期仙诀意无穷，
采画云车起寿宫。
闻有三山未知处，
茂陵松柏满西风。
未到江城已日斜，
山烟白处是人家。
秋风毕竟无多巧，
只把燕支滴蓼花。
雨后欣欣绿万丛，
怜渠叶叶但焦红。
旁人莫作荣枯看，
时节因缘各不同。
蚊觜生花夜更长，
睡乡蝴蝶正悠飏。
山僧不恤秋眠熟，
连打钟声到枕旁。
沙岸萦回一水通，
补陀仙子静相逢。
缟衣不染人间色，
寂寞清香度晓风。
身闲欲出无如懒，
酒薄虽倾不敌愁。
残暑从今无一月，
剩储诗思待新秋。
积雨新晴翠霭浮，
好风掖我上清游。
白头捧檄真聊尔，
那忍深文学杜周。
天上凤皇休寄梦，
人间鹦鹉旧堪悲。
平生心绪无人识，
一只金梭万丈丝。
江海相逢客恨多，
秋风叶下洞庭波。
酒酣夜别淮阴市，
月照高楼一曲歌。
平湖八百里多奇，
君曾纵赏无馀遗。
不知风月谁为主，
夷犹未必如当时。
昔年尝慕此山游，
今日经行不暇留。
好意尙为尘迹累，
碧鸡山凤勿相尤。
日日涧边寻茯苓，
巖扉常掩凤山青。
归来挂衲高林下，
自翦芭蕉写佛经。
楚江云暖冻未得，
雪粒飘来着地稀。
恰似小园寒食后，
梨花零乱雨中飞。
莫把坐忘成坐驰，
归来须是识真归。
壶筹投尽无人拾，
澹坐藤牀风掩扉。
江声隠隠风前恨，
雁阵喧喧枕畔愁。
更觉孤衾如泼水，
始知今夜宿山头。
花木还依旧径栽，
春园不惜为谁开。
几多民俗熙熙乐，
似到老聃台上来。
礼行肆类又称禋，
喜见承平景铄信。
堪笑汉人夸肸蠁，
何如明德远精纯。
拟借丹青画作图，
退休老子作渔夫。
凤凰池上虽荣贵，
何似清闲看浴凫。
不负三光不负人，
不欺神道不欺贫。
有人问我修行法，
只种心田养此身。
一水寂寥青霭合，
两崖崔崒白云残。
画人心到啼猨破，
欲作三声出树难。
镜中电影急观瞻，
水底灯毬休把捉。
忘言要辨此时机，
万里清秋看一鹗。
火树烧春明踯躅，
紫罗囊笔缀辛夷。
花枝照眼蒙清润，
带雨游山亦自奇。
欲寻仙阙觅仙丹，
仙在瀛洲缥缈间。
一自祖龙东去后，
更无人到会稽山。
半空夭矫起层台，
传道刘安车马来。
山上自晴山下雨，
倚阑平立看风雷。
八十秦翁老不归，
南宾太守乞寒衣。
再三怜汝非他意，
天宝遗民见渐稀。
仙姿白雪帔青霞，
月淡春浓意不邪。
天上嫦娥人未识，
料应清雅似梨花。
倚頼春风压众芳，
枝枝灼灼烂生光。
向来子美知如此，
可是无心赋海棠。
细芦僧管夜沈沈，
越鸟巴猨寄恨吟。
吹到耳边声尽处，
一条丝断碧云心。
韶阳一曲二十五，
不属宫商角征羽。
寥寥千古共谁论，
明眼衲僧未轻许。
纷纷褦襶久相忘，
只忆僧斋昼梦长。
珍重道人留客语，
君家无此北窗凉。
雨过浑流涨晓溪，
茫茫烟水拍春堤。
凄凉柱史凭虚阁，
犹忆都城水自西。
自从孤竹夷齐死，
清节何人萃一门。
惟有此君无俗韵，
至今风味属诸孙。
玉雪毛衣□□□，
平生惯弄碧潺潺。
春风唤起双飞兴，
不得鱼虾也入山。
兴赋雍容诵麦陂，
徐徐别颐用金椎。
通身都是藏污罪，
揖让如仪解说诗。
上堂何事更论量，
还我珠来本自光。
未识飞猿岭头峻，
两回掀倒夹山牀。
斗城缥缈浮云里，
归路陂陀碧草斜。
北极已看龙虎气，
神州渐近帝王家。
人言诸葛事功难，
八阵堂堂指顾间。
认得君臣鱼有水，
箇中蛇势似常山。
百结襴衫破幞头，
年年落第出神州。
却因一只穿杨箭，
临老来封马上侯。
不向辛夷树下行，
老来无意赋閒情。
可能尚似韩夫子，
犹有儿曹识姓名。
畬田鼓笛乐熙熙，
空有歌声未有词。
从此商于为故事，
满山皆唱舍人诗。
几槛虚明不着埃，
忘机鸥鸟自飞来。
北窗高卧羲皇世，
九陌红尘安在哉。
大通花红叶似青，
子黑根白味不辛。
一生长养河次畔，
独体结成砂子真。
恩袍拜后两周星，
今日西行得再经。
休问菴中僧在否，
满簷松竹旧时青。
右史文章海倒流，
淮南异政古人俦。
亲闻抚几推双美，
独向夫君放一头。
年年踏雪探梅开，
二月今年始见梅。
从此逢春心转懒，
小诗不拟觅花裁。
悠悠造物何所为，
贤愚共滞令人悲。
男儿不恨功名晚，
功名必在老大时。
零陵郡北湘水东，
浯溪形胜满湘中。
溪口石颠堪自逸，
谁能相伴作渔翁。
曾为流离惯别家，
等闲挥袂客天涯。
灯前一觉江南梦，
惆怅起来山月斜。
织女牵牛饯我车，
归来篱菊已荣枯。
韩城夫子旧青眼，
肯使东斋屐齿疏。
蟾精雪魄孕灵荄，
逐朵檀心巧胜裁。
要比春工高一着，
凌寒先伴六花开。
雉堞回环半倚山，
泉声风顺响潺潺。
从来省事惟便静，
他日端能忆此间。
古庙三间矮棘丛，
帝魂枉自气凌空。
早知今日容身窄，
前此阿房不作宫。
五陵年少轻薄客，
蛮锦花多春袖窄。
酌桂鸣金翫物华，
星蹄绣毂填香陌。
玉露金河颢气凉，
辛夷车转桂旗香。
嫦娥可是多猜忌，
不驻琼轮放夜长。
短壑长松经始馀，
次山无往不从吾。
便应扫尽陈踪蹟，
摹作三溪少隐图。
银鱼慵佩入樊笼，
万累相捐万虑空。
逼岁归来何事晚，
荔枝牵率过薰风。
书来未报几时还，
知在三湘五岭间。
独立衡门秋水阔，
寒鸦飞去日衔山。
金门待漏马嘶寒，
月落宫墙未晓天。
争子莫教容易扫，
恐伤一片惜花心。
岁晚何人为指南，
手中扇子是同参。
云门未见干峰日，
与子如今恰一般。
毛竹连云路欲迷，
洞门深锁落花迟。
鲁孙几度春风老，
未了仙人一局棋。
持橐无由侍玉皇，
含香仅长汉诸郎。
丰碑不用书成绩，
自有司勳纪太常。
二顷春芜废不耕，
半生名宦竟何成。
归来每羨农家乐，
月下风传打稻声。
节届元宵气象新，
笙歌竞奏汉宫春。
满城灯火暄和气，
车马往来人看人。
阴阴夏景变馀春，
清晓园林未有尘。
日日东风欺弱柳，
鹅黄吹尽作青云。
千里无书信却通，
瀫江南畔石桥东。
春来消息谁传去，
落尽林花一夜风。
金楣玉几翠云裘，
那识春风半点愁。
麋鹿也疑知正色，
不应还上此台游。
碧云深处望湖山，
时步松门独往还。
眼底故人都不见，
但闻幽鸟语关关。
三分春色二分过，
那更连宵风雨多。
试向园中问消息，
不知还尚有花么。
引髭聊试颇安然，
正好凭依学坐禅。
儿女环观齐指笑，
朱颜犹未怯双莲。
陵阳佳地昔年游，
谢朓青山李白楼。
唯有日斜溪上思，
酒旗风影落春流。
柴扉常对白云开，
玉凤衔花去又回。
不学东林远沽酒，
渊明多谢入山来。
上印还家不计年，
水光弥望木参天。
绿云洞里开书幌，
红锦波心漾酒船。
如如不动法中王，
举足无非是道场。
不到水穷云尽处，
争知觌面是檀郎。
尽道今年岁运恶，
谁知岁运不关渠。
一斋深处深深坐，
老眼如灯照古书。
世间人事有何穷，
过后思量尽是空。
早晚同归洛阳陌，
卜隣须近祝鸡翁。
皆有前缘志自通，
大云山下偶相逢。
春来拏得龙双角，
走下崑崙第一峰。
美人楼上晓梳头，
人映清波波映楼。
来往舟行看不足，
此中风景胜扬州。
征衣犹带去年尘，
入眼溪山似故人。
社鷰秋鸿应共笑，
是翁如我往来频。
莫惜朝衣换酒钱，
渊明邂逅此花仙。
重阳满满杯中泛，
一缕黄金是一年。
花气薰人欲破禅，
心情其实过中年。
春来诗思何所似，
八节滩头上水船。
一点消磨几许春，
苔生新绿衬残馨。
忍看卷地随风去，
不忍儿童扫乱零。
竹光水色近宣华，
彷彿江南万里家。
可是老谙春寂寞，
夜深无梦到梅花。
无赖春风试怒号，
共乘一叶傲惊涛。
不知两岸人皆愕，
但觉中流笑语高。
齿发如公自古稀，
定应含笑九原归。
春风白石巖前路，
忍见杨花作雪飞。
昭公失国寓干侯，
方伯无人肯见忧。
如晋适齐徒取辱，
祇缘不用予家谋。
纵轮不卷只嫌低，
高处安知鹢退飞。
弱缕不禁儿辈掣，
断鸢弗下断云归。
散发临流性所便，
不携裀褥借云眠。
山童抱杖立户外，
不索仙陀未敢前。
病遇医王争得瘥，
卢医体貌殊严怪。
我见堂堂心胆惊，
不领仙丹从此坏。
学省归来门巷秋，
伴眠书史满床头。
低云漠漠梧桐晚，
屏上江山亦解愁。
春脚移从何处来，
未到百花先到梅。
南枝初着三两蘂，
北枝沍寒犹未开。
浓黛消香澹两蛾，
花阴试步学凌波。
专房自得倾城色，
不怕凉风到扇罗。
衰草风来响不知，
破窗灯灭月藏辉。
白头老妇无机织，
卧听邻儿懒擣衣。
却因送客动归心，
过市逢喧闷不禁。
偶见人家好池馆，
柳行尽处一亭深。
钟鼎山林出处明，
中间不合枉高情。
有钱须买王官谷，
流水声中过一生。
洛阳陌上多离别，
蓬莱山下足波潮。
碧海桑田何处在？
笙歌一听一遥遥。
安石榴房初小坼，
南天竺子亦微丹。
新寒漠漠偏欺老，
睡起无风怯倚栏。
春风吹枕小屏寒，
客舍无聊梦不安。
花叶暗时人已去，
夕阳光满旧栏干。
开宴曾游此缀行，
五年为吏别仙乡。
杏园鶑蝶如相识，
应怪重来蒨绶香。
晴垂芳态吐牙新，
雨摆轻条湿面春。
别有出墙高数尺，
不知摇动是何人。
潇江巖上对朝阳，
应有梧桐集凤凰。
日暮碧云还未合，
又看飞镜满清光。
几度将心安处安，
有时中夜起长叹。
年来识得安心法，
否泰元从随蛊看。
月堕霜西竹井寒，
辘轳丝冻下缾难。
幽人病久浑成渴，
愁见龙书一鼎干。
春来脚不踏青青，
梦里还家梦又醒。
一树垂杨楼外绿，
鶑声不似故园听。
宝苑珍池霁晓开，
满街车毂转春雷。
锦幖画舫留盈月，
惟待皇家宴赏来。
风号窗外独株松，
想汝看书趁晓锺。
是我起行茅店月，
御寒还觉欠茏茸。
幽人作计筑幽居，
傍水为亭手植芦。
何爱世间闲草木，
只缘胸次有江湖。
书满琅函秘不开，
云窗雾阁锁青苔。
门前白鹿将麑过，
定是避秦人引来。
宫阙重重闭玉林，
崑崙高闢彩云深。
黄龙掉尾引郎去，
使妾月眀何处寻。
边湖六六片时程，
况可篮舆度岸行。
西舫东船从此办，
任他风浪与阴晴。
蝴蝶深深浅浅黄，
被春恼得一般狂。
打团飞入菜花去，
自信世间无别香。
世间何事不潸然，
得失人情命不延。
适向蔡家厅上饮，
回头已见一千年。
终向名山度此生，
此生吟骨要猿擎。
洞宫终与人间别，
六六峰高削紫琼。
一溪春涨午晴初，
日透波光绿浸裾。
却忆孤山山下路，
石桥清澈看叉鱼。
翠幢绛节忽纷纷，
空里笙箫节奏闻。
碧玉宫中花似雪，
蘂珠殿下鹤如云。
夜把新诗百遍开，
句如红药与苍苔。
如何作许无端甚，
押尽车斜始送来。
偶引羣仙到世间，
熏风殿里醉华筵。
等闲贪赏不归去，
愁杀韦郎一觉眠。
春山合碧映春泉，
今日寻梅忆去年。
阴迳谁知藏造化，
晴花一树锁寒烟。
粉痕红点万花攒，
玉气珠光宝月团。
帘箔通明香似雾，
东君无处着春寒。
僻习难施日用间，
老人拗事更相关。
愁来得句翻成乐，
忙里寻诗却是閒。
仙姿婉娈玉肌肤，
娇惯心情每自娱。
不向园畦寻鬬草，
定邀朋友戏投壷。
石门巇崄铁关牢，
举目重重万仞高。
无角铁牛冲得破，
毗卢海内作波涛。
花笼微月竹笼烟，
百尺丝绳拂地悬。
忆得双文人静后，
潜教桃叶送秋千。
若耶溪畔醉秋风，
猎猎船旗照水红。
后夜钱塘酒楼上，
梦魂应绕浙江东。
茹芝商岭见时清，
来望重瞳日月明。
径去似知真主意，
东游不为羨门生。
绝壑移阴上壁间，
潺潺犹听泻狂澜。
乱梅香喷青松起，
但觉庵中六月寒。
遶亭怪石小山幽，
夹径低枝压客头。
幸自一来惟不早，
梅花满地诉春愁。
天地根元与我同，
拨波求水谩劳功。
时人见此花如梦，
坐断须弥信不通。
贪领吴娃唱鹧鸪，
洞箫词赋顿生疏。
沉吟不记当时字，
却向宫中问婕妤。
莫去沙边学钓鱼，
莫将百丈作辘轳。
清江濯足窗下坐，
燕子日长宜读书。
夜漏沉沉度建章，
千门万户锁深房。
入宫不识君王面，
犹被傍人妬晓粧。
薄似秋云莹似冰，
清于寒士懒于僧。
凭谁更得移蟾法，
剪取光明不用灯。
杳冥源底全机处，
一片心花露印纹。
知是几生曾供养，
时时微笑动香云。
花事俱空叶乱飞，
孤标强项发枯枝。
溪山的皪无人问，
铁石心肠雪冻时。
因听箫声一念差，
碧云遮断阿环家。
春来无遣闲愁处，
玉面纱巾出看花。
寥寥萧寺半遗基，
游客经年断履綦。
犹有齐梁旧时殿，
尘昏金像雨昏碑。
双鬟嬉戏我庭除，
争挽新花比并襦。
亲结香缨知不久，
汝翁那更镊髭须。
行云一梦去无踪，
凤尾罗衾翠谩重。
人寿几何禁此别，
海棠花下悔相逢。
淮水连年起战尘，
油旌三换一何频。
共君前后俱从事，
羞见功名与别人。
烧灯过了客思家，
独立衡门数暝鸦。
燕子未归梅落尽，
小窗明月属梨花。
八十衰翁力既愆，
强扶藤杖出门前。
朝晡恃粥何劳叹，
齿脱牙摇已数年。
笑谈容易发仓囷，
全活生灵百万人。
十五年来山里坐，
不妨来此越精神。
幽寂千人祇磬声，
翬飞楼观映山青。
世间役役谁知梦，
林下高人眼独醒。
物殊寿夭故难知，
谁欲宽为久远期。
尘土未能昏故楮，
泥沙先已蚀残碑。
意在天台住过春，
雪崖流水断桥分。
今因送子入青嶂，
老梦荒荒落冷云。
丹房叠蘤炯双眸，
焰焰烧空夜不收。
莫遣残英颠倒落，
一枝开早见钗头。
谷朗巖开见佛灯，
云遮雾掩碧层层。
青山得意看流水，
白鹿归来失旧僧。
天涯万里春风晚，
曾上西楼看此花。
今日东南无处觅，
矮筇来问蜀人家。
每到月圆思共醉，
不宜同醉不成欢。
一千二百如轮夜，
浮世谁能得尽看。
潮水萦回御水通，
垂杨照影绿茸茸。
天生此地非疏凿，
未必钱塘似此中。
道是生薑树上生，
不应一世也随声。
暮年受用尧夫语，
莫与张程几箇争。
堂样毬场五百弓，
帝城何地似亭中。
北山南畔南山北，
独受西湖万顷风。
华山突兀耸苍穹，
坐断坤维千万峰。
潘阆骑馿山下过，
只闻啼鸟閙春风。
少室巖前路不遥，
毫芒才拟便迢迢。
西湖湖上晚来看，
小艇轻风落画桡。
山前田地谁为主，
喜见灵苗战晚风。
将谓年年求岁稔，
由来岁岁愿年丰。
境寂心闲物物宜，
倚栏更看岭云飞。
晓猿夜鹤应思我，
正好归时犹未归。
数行晴日照青鸳，
春入屠苏潋滟樽。
儿报山僧留刺去，
未为无客到吾门。
天然潇洒绝尘埃，
四面如山画帐开。
世上何须问仙境，
只应此地是蓬莱。
醉头兀兀接篱斜，
客宦归来赋白华。
小洞方池初着意，
坐看梅雨数残花。
九日登临涧水滨，
荡中征雁亦来宾。
如今雁至应相感，
不见名潭旧主人。
四代司空倚世劳，
可嗟不肖事奸豪。
妄云名字与谶合，
直欲起应当涂高。
毫末成围海变田，
单家依旧住溪边。
比来已向人间老，
今日相过却少年。
三百馀篇岂苦思，
箇中妙处少人知。
籁鸣机动何容力，
才涉推敲不是诗。
琢句不成添鬓丝，
且搘筇杖看云移。
槐花落尽全林绿，
光景浑如初夏时。
木牛新意出南阳，
万里飞刍不绝粮。
故智莫能遵此日，
却将独辐献岩廊。
皓齿还如贝色含，
长眉亦似烟华贴。
邻娃尽着绣裆襦，
独自提筐采蚕叶。
暝倚蒲团挂钵囊，
半窗疏箔度微凉。
蕉心不展待时雨，
葵叶为谁倾太阳。
赤鳯谩言最可伤，
君王不谓有他肠。
并疑池上将仙去，
祇恐留连为侍郎。
回廊曲径入荷花，
斜隠珠帘半面遮。
欲绣鸳鸯嫌未似，
且抛针线理琵琶。
田田秧稻半青黄，
比屋人家煮茧香。
新绿侵人襟袖爽，
满川烟水助清凉。
凉宵爱月上危楼，
几处笙歌几处愁。
歌管未阑愁未歇，
忽然天晓一时休。
延州红胜洛州花，
打剥工夫阿那家。
我亦劳心添病骨，
悔将黄卷负年华。
曾向庐山睡里闻，
香风占断世间春。
窃花莫扑枝头蝶，
惊觉南窗半梦人。
学易穷源未到时，
便将虚寂眇心思。
宛如童子攻词赋，
用即无差问不知。
尽日看诗只掩扉，
出门细雨怕霑衣。
杏花已露臙脂色，
燕子如何却未归。
州桥蹋月想山椒，
回首哀湍未觉遥。
今夜重闻旧呜咽，
却看山月话州桥。
伤春早觉鬓丝垂，
谁遣飞花近酒杯。
青翼若能传客恨，
莫敎红紫放春回。
叠浪千堆霰雪寒，
澄渊百尺瑠璃翠。
江皋更展石屏风，
特为幽亭助嘉致。
远望蓬莱去学仙，
途中忽遇李先生。
还丹一粒吞还吐，
回首空山独自行。
绿树莺啼春梦觉，
楼外鸡人唱清晓。
深红浅白竞东风，
为怜满眼枝枝好。
金花诏纸夜封芹，
首录先朝社稷臣。
贯日精忠格天业，
狂胡勿谓汉无人。
台前烟草接青徐，
台后风花满殿庑。
千里暮涛空寂寞，
醉人春色正西湖。
洲墅楼前眼界新，
杜园池馆更回萦。
是中一景偏真率，
觉得溪山却浑成。
破微尘出大经卷，
一弹指顷千百遍。
只因错认月为灯，
至今展卷遮羞面。
风絮烟丝春复秋，
攀条何故泪双流。
因怜树老犹青眼，
不觉人衰已白头。
愁机嬾织同心苣，
闷绣先描连理枝。
多少风流词句里，
愁中空咏早环诗。
霏霏冻雨细无声，
解洗梅花花上尘。
似与横枝借颜色，
故应添我一分春。
奏事口含鸡舌香，
仙宾俄又作仙郎。
汉留不住王中散，
又驾仙风出帝乡。
卧逃秦乱起安刘，
舒卷如云得自由。
若有精灵应笑我，
不成一事谪江州。
天气妍和水色鲜，
闲吟独步小桥边。
池塘草绿无佳句，
虚卧春窗梦阿怜。
仙掌承来求大药，
法身赎得费千金。
两宗曾误国家事，
百世谁明佛老心。
日晚河边访惸独，
衰柳寒芜遶茅屋。
儿童惊走报人来，
孀妇开门一声哭。
春红始谢又秋红，
息国亡来入楚宫。
应是蜀冤啼不尽，
更凭颜色诉西风。
行人满路喜歌呼，
小盗何须辱庙谟。
早箇使君归鼎轴，
为禽颉利系单于。
求仙曾误几英雄，
祇为沉迷利欲中。
安得楼头一声鼓，
顿教凡世醒盲聋。
一病文园渴思深，
祇应惆怅为鸣琴。
老来减尽凌云气，
却赋长门易酒金。
立春日进内园花，
红蕊轻轻嫩浅霞。
跪到玉阶犹带露，
一时宣赐与宫娃。
四顾寥寥不自欺，
白云流水自东西。
同途同辙人无数，
尽逐衔花百鸟迷。
客星何补汉中兴，
空有清风冷似冰。
早遣阿瞒移汉鼎，
人间何处有严陵。
石榴未拆梅犹小，
爱此山花四五株。
斜日庭前风嬝嬝，
碧油千片漏红珠。
孔子四十而不惑，
孟子四十不动心。
尔年已及德未就，
可不汲汲痛自箴。
滑石桥寒玉万寻，
到君游日正春深。
诗人今拥油幢坐，
曾听孤猿月下吟。
忘却下楼扶我谁，
接䍦颠倒酒沾衣。
贪看雪样满街月，
不上篮舆步砌归。
千里嘉陵江水声，
何年重绕此江行。
只应添得清宵梦，
时见满江流月明。
郊郊寒翠湿癡云，
暗剪水花巧着春。
多话风前初重竹，
可思深夜立庭人。
老去哦诗懒解工，
笔端随分有春风。
傍人若问梅花句，
尽在西湖风雪中。
左原端是脊令原，
谁遣分飞到蜀门。
况是清明寒食候，
杜鹃声里断离魂。
阶头放下劫初铃，
相扑呼它马使名。
五棒打来无雪处，
却言渠不是官行。
寒透重衾可折胶，
雨声瑟瑟风飕飕。
安排雪句吟春晓，
果见青山尽白头。
既投古庙觅藜羹，
三五樵夫不识名。
僮子似知予梦恶，
生柴烧火到天明。
水中芹叶土中花，
拾得还将避众家。
总待别人般数尽，
袖中拈出郁金芽。
绕寺千千万万峰，
满天风雪打杉松。
地炉火暖黄昏睡，
更有何人似我慵。
江城月暗山岑鬰，
默坐但听巴水声。
向使江清山月白，
欲教迁客苦为情。
玉蟾奔月灶炉干，
老鹤巢松殿宇寒。
里面看山山不见，
不如只向外边看。
易象推占妙入神，
劝人忠孝更谆谆。
只今谁似君平术，
唯有南阳卖卜人。
水阁凉亭饮宴时，
遥看葛岭亦伤悲。
歌童舞女今何在，
一带枯桩立鹭鸶。
新月纤纤淡欲无，
时闻鱼跃隔菰蒲。
篮舆小放湖堤上，
信有人间白玉壶。
片言不合去何迟，
又似当年在楚时。
束帛蒲轮无报效，
至今天子不迎师。
人情物理要推求，
不早敷黄隶晚秋。
黄得十分虽好看，
风霜争奈在前头。
玉果金盘开九州，
人间无处匿蛛蟊。
天孙今夜鹊桥畔，
百亿化身难得周。
香毬趂拍回环匼，
花醆抛巡取次飞。
自入春来未同醉，
那能夜去独先归。
残生伤性老躭书，
年少东来复起予。
各据槁梧同不寐，
偶然闻雨落阶除。
四更四点露成霜，
箇里愁人暗断肠。
鼓角未喧闻鼻鼾，
北风窗户月荒凉。
巖下夕阳烛已然，
巖腰斜照光犹射。
暮云残霭不能遮，
始信仙居无昼夜。
腥臊红烂不堪亲，
触动轻轻血污身。
何事杳无人着价，
为伊非是世间珍。
云低雨细静无风，
似着精神染异红。
驻辇慈恩赏佳句，
若论今日定谁工。
未说司花刻玉工，
已知名与佛相同。
可怜结了薰风子，
依旧身归色界中。
远岫参横滃白云，
一声雷震出天门。
恍然身在龙头上，
笑引庄生五石樽。
每看风月非人世，
错认江山是画图。
谁解吟诗追李杜，
何须涉海访蓬壶。
别岭移根置小园，
半锄明月半锄云。
世间下是无花卉，
若个清高得似君。
迦那提婆针投钵，
深契无相心解脱。
辨因木耳再来人，
巧幻不亏于毫末。
水南水北重重柳，
山后山前处处梅。
未即此身随物化，
年年长趁此时来。
道冠儒履释袈裟，
和会三家作一家。
忘却率陀天上路，
双林端坐待龙华。
沙村飞雪白于云，
野岸寒梅已放春。
诗兴乡愁俱不奈，
江边愁杀杜陵人。
不游文苑入祇园，
刍草风香春正妍。
要识根茎来处远，
葛仙丹井冷云边。
雨中驻跸此闻铃，
当日梨园写此声。
忽忽悲心自多感，
铃声何事怆人情。
法王遗制付仁王，
难得难持劫数长。
努力只须坚守护，
三千八万是垣墙。
秀色回环眼倍明，
醒馀洒面竹风清。
快哉气且吞云梦，
便欲飘然上玉京。
司马家儿历数穷，
可能特地振孤踪。
永怀东土清风远，
不把元嘉纪岁终。
老夫老伴竹千竿，
湖石江梅更畹兰。
不道外人将短纸，
一时捲去也无端。
两山夹岸走苍龙，
未放中间过玉虹。
只爱当头一峰好，
一峰外面更三峰。
赫赫离精御炎陆，
滔滔炽景开隆暑。
冀延神鉴俯兰罇，
式表虔襟陈桂俎。
汴水高悬百万条，
风清两岸一时摇。
隋家力尽虚栽得，
无限春风属圣朝。
名王金冠玉蹀躞，
面䌸纛下声呱呱。
稿街未遽要汝首，
卖与酒家钳作奴。
黄蜜香和糁径尘，
紫兰儿饷白头人。
谁知茅屋三冬雪，
中有蜂房一掬春。
昔年曾遇九江秋，
引睇庐山不及游。
行役今朝垂欲到，
无端牵制又回辀。
渊明笑杀惠远酒，
己公消得杜老诗。
诗酒于人亦何事，
夜霜吹冷水南枝。
冲风冲雨看梅花，
却喜今年得在家。
拌却一冬常是醉，
远香孤豔正无涯。
闻说潘郎窘食贫，
何年会面慰艰勤。
北风如有齐安便，
为报相思频梦君。
王昌家直在城东，
落尽庭花昨夜风。
高兴不辞千日醉，
随君走马向新丰。
立马飞书万众看，
雪花满砚指皆寒。
自怜衰惫今如此，
枕上裁诗字未安。
跨险盘危压古州，
至今传号越王楼。
山分冷翠侵檐滴，
水擘寒声遶槛流。
崑崙气候西时春，
紫府光阴夜如晓。
来时不用五云车，
跨着清风下蓬岛。
坐无灯火夜萧然，
马上匆匆未晓天。
值驿老兵应笑我，
肯将斗粟换高眠。
竹杖芒鞋作兴来，
来时准拟有花开。
谁知老树荒烟里，
地冷孤根暖未回。
里巷相闻长者声，
春风更有女萝情。
殷勤为作愁肠曲，
白日西颓月又生。
文君自制白头吟，
怨思来时海未深。
怨杀相如偿底事，
初头苦信一张琴。
数年来往于南鹿，
酒到诗成情转亲。
鹏翼喜君才得路，
春风更不话离情。
犹忆儿时共酒杯，
今看灵骨琐苍苔。
祇应解化元非死，
万一排空为我来。
六朝文物今何在，
千里江山自宛然。
英武南征无杀伐，
至今樵牧尚能传。
红白谿鱼也可怜，
夜凉沙静枕流眠。
澄潭百尺无机事，
自古何人作钓船。
成则为王败则亡，
英雄成败本寻常。
沧溟无际何妨死，
却死东郊未耿光。
醉卧符离太守亭，
别都絃筦记曾称。
淮山杨柳春千里，
尚有多情忆小胜。
唐时贤士今何在，
晋代青松独此存。
往事悠悠何处问，
金鸡山色又黄昏。
龙生龙，凤生凤，
老鼠养儿缘屋栋。
达磨大师不会禅，
历魏游梁干打閧。
睦州担板几人扶，
丧者多应在半途。
言下要教通彻去，
迥然心眼顾醒甦。
板令悬车欠四年，
散关如砥去欣然。
郑州门首人争入，
谁伴山翁老洧渊。
添得沩山笑转新，
当时觌面已呈君。
明招漏泄沩山句，
无限风光付与人。
丹桂联芳贵一门，
往来时得细论文。
青黄又见三年别，
望白巖山海气昏。
山西谁家桃李树，
半是少年行乐处。
去年花谢今年开，
惟有人生不如故。
髑髅徧野难遮掩，
碍寒行人转见垂。
从此一面看验后，
也须拙地为深埋。
萧萧红叶马前飞，
又送王孙昼锦归。
却到旧游应怅望，
故溪秋藓满鱼矶。
明月宫中夜宴多，
坐中齐唱白云歌。
瑶环玉珮三千女，
不着人閒俗绮罗。
玉摧繁艳蕙消香，
渐见园林绿叶光。
莫诮春风少情思，
为君开徧万红芳。
一句截流心路绝，
千差万别豁然通。
等闲更进竿头步，
莫问西来及与东。
吾早曾经多劫修，
大通智胜本因周。
因何佛法不现前，
为伊不荐混迷流。
少年多病怯杯觞，
老去方知此味长。
万斛羁愁都似雪，
一壶春酒若为汤。
磬峰小小陷人坑，
始道平夷又险生。
不是不容轻插脚，
要伊别讨路头行。
枸橘花繁雪有香，
风吹成阵入船舱。
若教知我园中路，
不肯芳菲驿舍傍。
洞房佳气比椒兰，
刑至工夫自古难。
莫使家人夸羯末，
杨花飞处北风寒。
一溪清浅抱山根，
山雾溪烟白昼昏。
负郭可能无五斗，
肩舆何事走空村。
玉门关外杂尘埃，
白帝城边对酒杯。
今日孤山尤可惜，
已无和靖在时梅。
破篱残屋是谁家，
一片斜阳万点鸦。
驻马冈头无处问，
漙漙清露湿黄花。
雁山一柱插云霄，
三井松罗柱亦高。
蓬荜深怀杞人念，
擎天端頼柱坚牢。
金狮潭上水悠悠，
两岸垂杨客舍秋。
十里清江民物阜，
锦帆直到石梁头。
日晴空乐下仙云，
俱在凉亭送使君。
莫辞一盏即相请，
还是三年更不闻。
悠悠双鹭趁溪飞，
欲带清风何处归。
湖海近来难着脚，
灵山深处自知机。
腊甕香浓未遣开，
琴书先自扑尘埃。
偶然俗事都忘却，
似有微凉拂面来。
麻衣年少雪为颜，
却笑孤云未是闲。
此去若逢花柳月，
栖禅莫向苎萝山。
石火光中烂熳游，
白拈临济未同俦。
掀反华岳连天黑，
几箇知身在御楼。
病起伤春独倚门，
唤人鹦鹉隔帘闻。
无情最是东风恶，
瘦却梨花一片云。
道在目前无变易，
只缘体悉有亲疎。
黄梅夜半传衣钵，
七百人中一老卢。
秋色西陵满绿芜，
繁弦急管彊欢娱。
长舒罗袖不成舞，
却向风前承泪珠。
雪后清风特地斜，
柳条疏瘦未藏鸦。
与君试去探春信，
看到梅梢第几花。
昔年悽断此江湄，
风满征帆泪满衣。
今日重怜鹡鸰羽，
不堪波上又分飞。
歌喉渐退出宫闱，
泣话伶官上许归。
犹说入时欢圣寿，
内人初着五方衣。
山房书篆自磨丹，
溪月还来照碧潭。
鼎惧神奸暗持去，
道人聊保一枝安。
云幢烟节十洲人，
犀甲檀枪百万军。
翳荟丛生何足道，
此君真是此君君。
三载乡坊义最亲，
驱车还是走京尘。
虽无士会兼人智，
犹有临歧赠策人。
天留胜处占清凉，
山挟波光薄我裳。
看遍尘寰兴废事，
竹阴千古一禅房。
万里閒关庾岭回，
岭头曾见此花来。
远游何似在家好，
屋角玲珑一树开。
林低野阔暝烟浮，
似与幽人耳目谋。
邂逅前身溧阳尉，
欲将半俸博冥搜。
万骑千官拥帝车，
八龙三马访仙家。
凤皇原上开青壁，
鹦鹉杯中弄紫霞。
如今四十已知非，
誓学宗门第一机。
养就纯干犹细事，
直须空劫问音威。
车水池边句尚新，
重来手帖更精神。
知他的赴何方约，
一去茫茫不告人。
篷窗倚坐酒微酣，
淮水无波似蔚蓝。
双橹咿哑摇不住，
望中犹自是江南。
晓来人报雪遮门，
委巷萧条郭似村。
自酌甕醅能软饱，
借人布被得奇温。
寒音珊珊落回溪，
脩竹似与长风期。
虚声帆影往来地，
幽绝自有闲人知。
满火芳香碾麴尘，
吴瓯湘水绿花新。
媿君千里分滋味，
寄与春风酒渴人。
洄渊浩荡白鸥飞，
老懒时来坐钓矶。
岸帻行人聊自适，
不应憔悴似湘缧。
荷叶团团团似镜，
菱角尖尖尖似锥。
风吹柳絮毛毬走，
雨打梨花蛱蝶飞。
朝看贝叶牢笼佛，
夜礼星辰取奉天。
呼召归来闻好语，
初三初四亦欣然。
今年黄菊开花早，
手撷芳新寿一杯。
不用南阳三十斛，
家山根蒂好栽培。
园绮生虽逢汉室，
巢由死不谒尧阶。
夫君殁去何人葬，
合取夷齐隐处埋。
青女翻空一笑开，
天花散尽更徘徊。
嫦娥相与有瓜葛，
也向读书窗下来。
骅骝捕鼠不如狸，
镆干缀履不如锥。
过都历块成何事，
剸虎裁蛟彼一时。
脚力穷时眼力通，
层梯倚石上天聪。
世间无限惟顽石，
独此中间透外空。
彩凤摇摇下翠微，
烟光漠漠徧芳枝。
玉窗仙会何人见，
唯有春风仔细知。
陆海莲开夜色鲜，
短檠灯下掩陈编。
风姨竟日鸣条罢，
月姊因谁得意圆。
犊鼻生涯一酒墟，
当年嗤笑欲何如。
穷通不属儿曹意，
自有真人爱子虚。
龙脑天香撒地衣，
锦书新册太真妃。
宫官一夜铺黄道，
却踏金莲步步归。
微吟岸帻思悠然，
近对方塘远见山。
恩施洛阳均逸地，
莫言此地是偷闲。
凫鹥声暖野塘春，
鞍马嘶风驿路尘。
一宿青山又前去，
古来难得是闲人。
学本先天造化中，
希夷康节与磨礲。
光明照破人心事，
一片灵台不是铜。
不胜攀折怅年华，
红树南看见海涯。
故国春风归去尽，
何人堪寄一枝花。
摘得菊花携得酒，
绕村骑马思悠悠。
下邽田地平如掌，
何处登髙望梓州。
旋扫飞花煮玉尘，
一杯聊饷作诗人。
未知折脚铛中雪，
何似浮蛆瓮里春。
明月谁令作鑑寒，
纸窗何日透蝇钻。
人间万事秋毫细，
跳出须弥顶上看。
春馀客里政无聊，
忽报潮头雪样高。
急唤清空竹陵酒，
旋尝梅子与樱桃。
到处车声转水劳，
东乡人事独逍遥。
一堤滟滟元非雨，
总是吴江淡水潮。
两翁来往亦风流，
还拥红炉说旧游。
夜半南枝三转鹊，
相看更觉此生浮。
碌碌红尘三十年，
一官今喜赋归田。
此行正值鲈鱼美，
好向鄞江买剑船。
平昔低头避桃李，
英华今发歳云秋。
盛时已过浑如我，
醉舞狂歌插满头。
牙为指爪木为身，
挠痒工夫似有神。
老病不能亲把握，
不求人又却求人。
瑟瑟方池雾縠纹，
麝烟初散墨花春。
晴窗昼静桐阴转，
笔下云生字入神。
江水冰消起绿鳞，
川原荡涤少烟尘。
风吹南北溪桥畔，
柳色参差欲漏春。
上苑年年占物华，
飘零今日在天涯。
祗因长作龙城守，
剩种庭前木槲花。
穉子呼牛女拾薪，
山妻自脍小溪鳞。
安知曝背庭中老，
不是渊明行辈人。
东风一夜转熙台，
日上瑶池绮席开。
可但六宫环佩响，
重孙满眼贺春来。
福城得得来相访，
象骨巖前话别时。
惊起石人开铁眼，
倚筇遥听老猿啼。
生还未列麒麟画，
旧德犹怀鸾凤栖。
共问翰林今孰似，
凛然眉宇染风㙠。
剑栈云深烂漫游，
知非吾土且登楼。
薰风十里陌堤上，
打伴明当还益州。
一笑姮娥不问金，
诗人未见已披襟。
秋来想动蟾宫兴，
敢向风前彻夜吟。
青山修竹矮篱笆，
彷彿林泉隠者家。
酷爱绿窗风日美，
鹤梳轻毳乱杨花。
策马暂寻原上路，
落花芳草尚依然。
家亡国破一场梦，
惆怅又逢寒食天。
两箇童儿舁木鼓，
左边打了右边舞。
刹那变现百千般，
分明示君君记取。
既是文章可得闻，
不应此外尚云云。
如何夫子言天道，
肯把文章两处分。
经年不复到庭除，
又见秋风柳欲疏。
看罢巧楼归小阁，
牀头重捡近来书。
往年六月蝉应到，
每到闻时骨欲惊。
今日槐花还似发，
却愁听尽更无声。
曩事何人为证明，
白云深锁翠微坑。
已闻过去辟支佛，
未见如来弥勒生。
青袍绿发映斑衣，
幕府风流彼一时。
云驭归欤可无憾，
承家犹有宁馨儿。
月射云绡印玉腮，
风穿罅隙度香埃。
莫将易向花边读，
惹得周公入梦来。
望断碧云无白衣，
一春长是独醒时。
烦君卷舌东风里，
休劝饥人食肉糜。
颠风立海雷轰柁，
骇浪翻天雪压篷。
夜半乖龙酣战退，
一奁冰鑑本来空。
拨云峯下拨云亭，
万竹凝秋列画屏。
皇甫真人遗业在，
满林寒叶佛灯青。
佛心之子毒蛇心，
欢喜无端变作嗔。
五处住山开毒口，
不知喷杀几多人。
三里五里沙路平，
一番两番溪雨声。
无奈春风动人处，
紫荆青李满林生。
雨馀蛙吹歇池塘，
庭院人闲日正长。
独倚画栏看不尽，
海棠无处是山光。
弄玉飘飘仙女姿，
凤凰低舞久相期。
箫中应有别一曲，
飞出青天影外吹。
谁谓伤心画不成，
画人心逐世人情。
君看六幅南朝事，
老木寒云满故城。
衣绅飘举发飕飗，
一鹤聊为太华游。
每过名山思小憩，
天风浩浩不容留。
女墙驾月子城东，
暮色初来诗兴浓。
绿暗红稀春结局，
望中白鸟入青峯。
湖上老人坐矶头，
湖里桃花水却流。
竹竿嫋嫋白波际，
不知何者吞吾钩。
色自色兮声自声，
新莺啼处柳烟轻。
门门有路通京国，
三岛斜横海月明。
石门见月随潮早，
洸口闻猿上峡迟。
新酒满篘蛮妪店，
古碑当道海神祠。
农人今岁不施功，
浸撒田中谷自丰。
极目黄云无际限，
只将晴色望天公。
少游款段何从借，
伯厚鸡栖未易求。
看取后村翁简径，
百钱聊税一渔舟。
雨过郊墟凉意新，
凝云驳尽十分晴。
隔江一抹斜阳影，
怪向蓼花红处明。
生涯泛泛寄浮鸥，
老矣华簪笑未投。
宛转枕前清夜梦，
还随修水近山流。
社后归来燕两三，
门前细柳绿掺掺。
乞将蝴蝶蜻蜓扇，
与试鹅黄水碧衫。
清甘一派古祠边，
昨日亲烹小凤团。
却恨竟陵无品目，
烦君粗鉴为尝看。
杖策人扶废病身，
晴和强起一迎春。
他时蹇跛纵行得，
笑杀平原楼上人。
坎府坳塘石脚泉，
星斗相对射高天。
潺湲阳脉通青白，
沐浴要教金体坚。
梅磵先赓三体句，
靖庵又和五言诗。
不知二稿流传后，
能续君诗更有谁。
芙蓉新落蜀山秋，
锦字开缄到是愁。
闺阁不知戎马事，
月高还上望夫楼。
笳声万里动燕山，
草白天清塞马闲。
触处不如别处乐，
可怜秋月照江关。
偶因借得官书读，
小札于君一向疏。
忽寄江湖诗百纸，
梅花担上雪晴初。
泻出清明醉眼醒，
都人弹指祝前星。
凭谁提起源头话，
治国齐家要六经。
韩信经营按镆铘，
临戎叱咤有谁加。
犹疑转战逢勍敌，
更向军中问左车。
惯穿八索九流手，
参透男婚女嫁禅。
蓦地来寻僧印可，
赵州当日见南泉。
漠庭数遣林牙使，
羌种来窥雁塞耕。
壮士看天思上策，
月边鸣笛为谁横。
江城吹角水茫茫，
曲引边声怨思长。
惊起暮天沙上鴈，
海门斜去两三行。
他时阿奋辞髯簿，
来作东风席上珍。
安得方平鞭乱石，
百觚陆续丐吾人。
针芥相投有几人，
故人亭畔忽相亲。
四门开了无它事，
笑倚潇湘一片春。
桑条麦陇接比邻，
社酒家炊丐路人。
风俗尚如它日否，
凭谁细问故园春。
不时徇铺路纵横，
小队戎衣自出城。
天假汉儿灯一炬，
旁人只道是官行。
高着春山最蔚蓝，
截然屹立白云端。
小亭为爱依青壁，
野色当窗指点看。
仙子浑无涉世劳，
屐痕一尺寄孤高。
几人失脚风波里，
可是云根立得牢。
按书使者过萧閒，
但恐韦编有蠧干。
岂识郝公藏万卷，
平生检校费心官。
心力较衰于少日，
园池差胜似前原。
畦蔬绕舍苔侵径，
棘刺编篱竹打门。
荣禄危时未及亲，
莫嗟歧路蹔劳身。
今朝远别无他语，
一片心须不愧人。
十二峰头月欲低，
空聆滩上子规啼。
孤舟一夜东归客，
泣向东风忆建溪。
五载青衫走两都，
北门官绪更区区。
马鞍出带残更梦，
却是双飞邺县凫。
楼畔花枝拂槛红，
露天香动满帘风。
谁知野寺遗钿处，
尽在相如春思中。
玉粒新秔五月黄，
中含风露晚秋香。
但令云子流匙滑，
莫管吴侬眼下创。
清泉彻底莹无泥，
唤作黄浆恐未宜。
若见洞仙还寄语，
佳名当唤碧琉璃。
苔封池面草芊绵，
鸣蚓跳蛙意若便。
颇觉风云有奇变，
翻盆一雨便潺潺。
杜陵亦有天尺五，
云母不似玻璃深。
西家钟鼓谩劳汝，
我自书卷中晴阴。
嫩绿桐阴夹道遮，
烂红野果压枝斜。
日烘细草香无价，
况有三枝两朶花。
千万长河共使船，
听君诗句倍怆然。
春风野岸名花发，
一道帆樯画柳烟。
西风吹我上层楼，
千载兴亡逝水流。
数点鸦归江浦晚，
一声雁过塞垣秋。
大道平平无壅塞，
无端特地设深坑。
衲僧若具丈夫志，
解向机先掉臂行。
少时操笔坐中庭，
子墨文章颇自轻。
圣世选材终用赋，
白头来此试诸生。
复古殿中留醉墨，
只今神品世间无。
衡山尚画传家宝，
花鸭来禽肯借不。
春光烂熳华争发，
子规啼落西山月。
憍梵钵提长吐舌，
底事分明向谁说。
曾向新州食荔枝，
黄堂酒罢即言归。
含香温玉还相遇，
定是恩光照客衣。
石窦云封隠者家，
一溪流水绕门斜。
满山落叶无行路，
树上寒猿剥藓花。
谁将修竹寄邻家，
秋斫长竿春食芽。
旋筑高墙护鸡犬，
稍容嵇阮醉喧哗。
鬓毛秋后转漂零，
愁坐穷簷展灸经。
得似画堂歌吹里，
硫黄锺乳按娉婷。
槐影本来惟戴日，
蝉声固自未知秋。
斜阳薄雨羊归径，
冷月横星人倚楼。
四面峰峦翠入云，
一溪流水漱山根。
老僧只恐山移去，
日午先教掩寺门。
道过新丰沽酒楼，
不须濯足故相酬。
华山仙伯徐思看，
争遣时人识马周。
性愚不肯林泉住，
强要清流拟致君。
今日星驰剑南去，
回头惭愧华山云。
之秦剩肯迎张禄，
踏越何曾用计然。
元鼎事看蛙胜负，
大槐人与蚁相连。
朔风鬃尾自萧骚，
却喜丹青眼力高。
君欲案图来索骏，
人间谁复九方臯。
化工施巧在秋葩，
琢就圆模莹可嘉。
着底香心真蜡色，
似留赏客欲分茶。
竖拳下喝少卖弄，
说是说非入泥水。
截断千差休指注，
一声归笛囉囉哩。
五花殿角片是间，
又被红尘引出山。
第一山前聊驻马，
几声鸡犬吠云间。
乱花飞絮趁长髯，
来访西湖竹里庵。
行尽白云三十里，
诗人又在白云南。
玉女裁花撒碎琼，
寒威凛凛压山屏。
消残犹自衒天巧，
点缀裙腰一半青。
扁舟一叶转寒溪，
返照西阳日下西。
旬浃不来江水涨，
惊澜几欲上天闺。
八十蹁跹老阿兄，
一窗风雨伴双清。
武昌近日音书少，
时听湖边过鴈声。
泰定犹忘相行深，
种华当向此中生。
坐禅只恐人无证，
得旨须教矿作金。
水中仙子并红腮，
一点芳心两处开。
想是鸳鸯头白死，
双魂化作好花来。
瘦削丰姿淡竚妆，
三三两两立冰霜。
春风只爱私红紫，
可是梅花欠主张。
相思无路莫相思，
风里花开只片时。
惆怅金闺却归去，
晓莺啼断绿杨枝。
分明三鸟下储胥，
一觉钧天梦不如。
争那白头方士到，
茂陵红叶已萧疎。
淮南行尽到江南，
野渡风高送晚帆。
五五长亭莫回首，
向来穷泪已盈衫。
山河如许但凄凉，
恰似新丰太上皇。
千古汉高真磊落，
片言脱口幸咸阳。
自笑尘埃赋□忙，
佳山招我莫徜徉。
何当了却癡儿事，
来伴高人枕碧湘。
山泉洗耳澈琼莹，
解听行碑说政声。
君到汲泉聊一歃，
此泉的的似君清。
亭上施屏或可无，
江山形胜恐难摹。
何当穷腊亲来此，
身作袁安卧雪图。
老柳中间野岸滨，
水清常照村边身。
白鸥黄鸟相忘久，
来往如今不避人。
他日照眼临江边，
梅花两株一何鲜。
真成白雪相期得，
埋没清香人所怜。
霜重天高日色微，
颠狂红叶上阶飞。
北风不惜江南客，
更入破窗吹客衣。
道人不独是诗豪，
曾把沧溟注一毛。
破晓联镳访孤寂，
致身如在太山高。
皇天赋予各成形，
万理兼该备自身。
所谓天民非有别，
能全所赋以为人。
公归帝所斡钧衡，
早为乾坤洗甲兵。
第一人才须汲引，
泰阶平待拔茅征。
范蒋诸贤友义申，
肩吾见说倍精神。
年来人物寥寥甚，
更忆浦城人姓真。
芒鞋竹杖寻梅去，
只有香来未见花。
村北村南行欲徧，
数株如雪小民家。
山色空蒙翠欲流，
长江清澈一天秋。
茅茨落日寒烟外，
久立行人待渡舟。
两山分处水横流，
渡水登山趣更幽。
却忆当年谢康乐，
等閒羁束为封侯。
古庙凄凉古镇边，
酂阳户口更凄然。
封侯当日如今日，
越使萧公剩买田。
枕缘睡熟来魂梦，
衣为酣频带酒痕。
多事长红兼短白，
雨馀相倚映江村。
偃月鑪中玉蕊生，
朱砂鼎内水银平。
只因火力调和后，
种得黄芽渐长成。
石城少府自公馀，
拄笏看山问老夫。
向道封胡羣从宅，
冯生不到食鱼无。
寻得桃源可学仙，
丹书唯恐凤飞传。
雨收峰顶云归洞，
风到池塘月满天。
地险知人特地来，
猿禽意思也徘徊。
遥瞻圣境真如在，
休问石门开未开。
掖庭荣庆诞弥初，
包子均分尽乐胥。
小结金钱银缕胜，
红罗端疋代衣裾。
旁若无人鼠饮砚，
麾之不去蝇登盘。
天凉睡起枕痕煖，
日晚慵来香字寒。
湖上清凉月更好，
天边旅人犹未归。
几见金波满还破，
草虫声畔露沾衣。
僧房高揭谏和书，
知是高人意不虚。
我亦今年三十七，
闭门畏祸独何如。
摐摐名木列千兵，
风雨斜来捲旆旌。
愁倚寺门南下望，
水烟不见小桥横。
三十六鳞充使时，
数番犹得裹相思。
待将袍袄重抄了，
尽写襄阳播掿词。
记得离家柳未黄，
归来三径菊花香。
一年强半身为客，
席未遑安又趣装。
历历山坳冻迫人，
指头欲堕痹难伸。
探囊速买三杯后，
更觉阳和畅此身。
八宝盘龙玉色明，
未央排仗庆熙成。
敛时福瑞为天赦，
五岳齐呼万岁声。
梅花亭外倚霜晴，
读易亭中一老成。
亭在道旁还有意，
几多行客想风声。
莲叶田田出水齐，
清香已有晓风吹。
物华光景人谁觉，
便是花开结子时。
峻极攒空新泼蓝，
山山头上立松杉。
高僧高处存高躅，
不但云萝花作巖。
汉嬖宁闻通饿死，
舂黥自说布当刑。
侯王将相元无种，
试向人奴觅卫青。
簑下清风笠下烟，
一篙三板插秧船。
田家午馌行厨薄，
尽在青裙两担肩。
玉女壶倾笑电频，
白榆晴影接星津。
神光奕奕云容薄，
谁见凌波袜起尘。
一旗初试蜀山春，
团銙谁论蔡与丁。
更出苦言浇谏味，
世间醉梦合俱醒。
后土祠边柏造天，
雷公堂下锁婵娟。
韦郎去后无消息，
空复秋风入管弦。
白云之宾青山伴，
位里借功看互换。
无底合盘转手擎，
穿心碗子通身饭。
大臣许国当由道，
执政如何事佛淫。
身附奸邪不知祸，
却谈报应感君心。
舟触长松岸势回，
潺湲一夜绕亭台。
若敎靖节先生见，
不肯更吟归去来。
满坐喧喧笑语频，
独怜方丈了无尘。
灯前便是观心处，
要似观心有几人。
金仙洞头樵子多，
负薪出山行且歌。
仙家棋局无心看，
只恐归时烂斧柯。
悠然岸帻看云归，
出处无心也太奇。
未是为霖苏旱日，
出山不似宿巖时。
说不到处着一句，
风前截断千差路。
超佛越祖只如今，
壁立万仞无回互。
扁舟去看沃洲梅，
门锁寒云径锁苔。
只待百花都谢了，
清和时节我归来。
白鸟明边秋思远，
逢人未话齿先寒。
他年祖室争头角，
云外归来略借看。
平生英俊邢刍父，
酷爱闽中一卷诗。
落笔文章有如此，
因何不到秣陵嬉。
东风红紫过千千，
独着黄衣不敢先。
万仞峰头今一萼，
别无花木可秋天。
饮马长城行且谣，
雕鞍金勒映春朝。
潞河正月冰都尽，
不惜障泥走度桥。
唐氏能书十载闻，
谁教精绝向红裙。
百金买书蒲葵扇，
不必更求王右军。
绣帐鸳鸯对刺纹，
博山微暖麝微曛。
诗成若有红儿貌，
悔道当时月坠云。
欲识菴中不死人，
几回昏暗又天明。
明暗不来渠不动，
周天匝地等空平。
宫娥小小豔红妆，
唱得歌声遶画梁。
缘是太妃新进入，
座前颁赐小罗箱。
岳阳楼下有赤壁，
照耀洞庭烟水东。
鄂渚巴陵土多赭，
周郎何处破曹公。
好山倒合诗人管，
新出东巖付此公。
略向画图曾半面，
石床定许听松风。
玉钩红绶挂琵琶，
七宝轻明拨更嘉。
捍面折枝新御画，
打絃惟恐损珍花。
随云步入青牛谷，
青牛道士留我宿。
可怜夜久月中行，
惟有坛边一枝竹。
复块青青麦欲齐，
田家篱落柘冈西。
岁饥冬暖聊相补，
抉藕归来饷莱妻。
边无音信暗消魂，
茜袖香裙积泪痕。
海燕归来门未掩，
悠悠花落又黄昏。
麦气初生露气清，
晚风吹得杜鹃声。
山深尽自可萧散，
道是无情如有情。
篮舆轧轧上梅桥，
玉照崚嶒入望遥。
梅与主人俱旧识，
一年诗兴又相撩。
巫峰十二最高头，
岚色烟光翠欲流。
举首半空不可到，
依稀绛阙与琼楼。
溪头石磴坐盘桓，
时见修鳞自往还。
可是水深鱼极乐，
不须妄想要垂竿。
帐暖窗寒不愿馀，
一床翻复旧时书。
寸鳞尺渎寻常水，
老子而今非故鱼。
驾言晨出溳台隅，
溳上登临酒拍壶。
不似岘山羊叔子，
心随汉水欲吞吴。
君将富贵等浮云，
却许白云来就宿。
静处何妨共一龛，
免教随手翻还复。
太皇生日最尊荣，
献寿宫中未五更。
天子捧觞仍再拜，
宝墀侍立到天明。
欲作山阴兴尽回，
良思与子共衔杯。
要须人境俱清绝，
好抱瑶琴踏雪来。
尽日看花君不来，
江城半夜与君开。
楼中共指南园火，
红烬随花落碧苔。
主人心地冷如灰，
只把园花取次栽。
峡外漫多閒雨露，
直须并此入山来。
门外曾听刺史车，
也令乡国重贫儒。
伤心又赙君之葬，
此事应须近日无。
赤龙停步彩云飞，
共道真王海上归。
千岁红桃香破鼻，
玉盘盛出与金妃。
绿叶盈条巧剪裁，
馀花犹有两三开。
新来试手移桃李，
待向茅堂取次栽。
点溜常穿石眼寒，
藓纹如绣不曾干。
山头一滴曹溪水，
山下人人仰面看。
一衲横肩遮百丑，
破处冷风吹不透。
待伊穿线要重联，
金乌已在西山后。
古木千章翠欲交，
白云疑只在松梢。
公馀莫惜频登眺，
无限风烟满四郊。
江上老人终独往，
尘中孺子果何知。
溪翁欲识沧浪意，
看取青霄浸月时。
十年不见君如许，
一日相逢我便倾。
结绶合为金马客，
裁诗已至玉谿生。
意行曾到楚江臯，
占得双泉第一寮。
窗户邃深钟磬远，
客尘都向静中消。
无才且作三班借，
请俸争如录事参。
从此免称乡贡进，
且须走马东西南。
春风不到莓苔石，
山月自随烟水身。
穷是世间常事耳，
不知颠倒几多人。
翼绡微动自宫商，
几曳残声送夕阳。
唤得槐柯芳梦觉，
薰风一曲换西凉。
未说离家日日晴，
离家三日雨如倾。
津头小吏询名氏，
但道当年段墨卿。
长平山上紫云封，
蜀老相传隠者宫。
高树蔽天三十里，
开花十丈舞春风。
君说南朝全盛日，
秣陵才子更多人。
千年秋色古池馆，
谁见齐王西邸春。
二年江海转萍踪，
白发苍颜换旧容。
新月窥帘风动竹，
宣城今夜又闻蛩。
力战奚忧曳落河，
可怜重阃亦投戈。
后来未可轻东晋，
虽是清谈死节多。
莫道松原路不通，
担肩樵斧往来同。
老夫自是山中友，
要涉崎岖尽日中。
昔者湘西借榻眠，
自嗟老眼负青编。
虽然旧识山中趣，
绝爱松风泻百泉。
尘缘挽我去渔矶，
回首沧洲此愿违。
偶寄一舟江上去，
只无箬笠与蓑衣。
堂西长笋别开门，
堑北行椒却背村。
梅熟许同朱老喫，
松高拟对阮生论。
菴内不知菴外事，
铁额铜头不相似。
定花板上打秋千，
猛虎舌头书卍字。
天山雪子落纷纷，
醉拥貂裘坐夜分。
明日马头南地去，
琴边应是有文君。
乾坤不尽一蘧庐，
方寸中间几太虚。
办着海涛三万里，
乃翁底用费分疎。
红雨纷纷空自繁，
碧云一朵胜桃源。
君家独有神仙种，
分我閙花深处根。
晴云漠漠水潺潺，
危阁春归白日闲。
若问祖师消息处，
眼前环列是青山。
温柔乡苦不胜衣，
端正楼嫌微有肌。
安得花神供步辇，
不肥不瘦美兼之。
仲舒旧事无人记，
家令风流一世倾。
天下何曾识真吏，
古来几许尚虚名。
午窗春日影悠悠，
一觉清眠万事休。
堪笑邯郸槐里梦，
癡儿到老不回头。
根尘脱落超诸有，
岂与寻常种草同。
塞断衲僧三寸舌，
横身钵里展神通。
土屋茅茨山万重，
阴云不解雨蒙蒙。
桃源目断知何处，
身在杜陵诗句中。
一雨稻畦春水足，
苦遭鸣蝈故相喧。
不妨信马东城路，
行看林花落古原。
阴阳配合法君臣，
动静相兼气血精。
壬癸位中男击浪，
丙丁巖畔女嚬呻。
笔端风雨发天悭，
应有清名动九关。
正直早年闻苦节，
只今文翰许谁攀。
秋来何但食无鱼，
老去宁须腹有书。
空洞略容君几辈，
草泥郭索一从渠。
擢第君王与袍笏，
盖棺丞相办深衣。
江南仕宦堪车载，
如此全归似汝稀。
金风萧瑟动疏帘，
细雨霏微拂画簷。
篱菊半开家酿熟，
自慙生理胜陶潜。
水荇芦芽相纬经，
倦飞翠碧暂来停。
含毫未下无新句，
安得毫端飞迅霆。
柳条风暖会吟时，
林下池边屐齿移。
别后过从更疏懒，
暮蝉嘹乱不胜悲。
春云浓淡日微光，
双阙重门耸建章。
不上楼来知几日，
满城无算柳梢黄。
露侵驼褐晓寒轻，
星斗阑干分外明。
寂寞小桥和梦过，
稻田深处草虫鸣。
山前一片闲田地，
无意求之却宛然。
几许风光都买尽，
不曾费着一文钱。
山馆风光随分好，
方塘碧长萋萋草。
杨花摇荡入疏帘，
又是一年春色老。
桃李漫山不是春，
纷纷蜂蝶趁游人。
梅花已带春归了，
分付垂杨浥露尘。
季子论才到履驹，
十年不调可怜渠。
自闻马祖今非佛，
不似潜夫但着书。
亚尹故居经几主，
只因君住有诗情。
夜吟邻叟闻惆怅，
七八年来无此声。
四时推运逐星杓，
昼夜停分百刻昭。
郑重元君重定式，
细详时候已明标。
净扫云房借客眠，
折铛煮粥劝加餐。
道人更有超然处，
柿落霜林擘鸟残。
翠微虚白两圆融，
爽气令人欲御风。
晓傍雕栏初见日，
水天都入混茫中。
独上云梯入翠微，
蒙蒙烟雪映巖扉。
世人知在中峰里，
遥礼青山恨不归。
萝蔓藤花岁自添，
露痕还似雨痕沾。
莫将废苑为閒地，
犹可巖巖作具瞻。
剪得西园一片青，
故将来此恼诗情。
怪来昨夜窗前雨，
减却潇潇数点声。
今朝握手送君归，
马上薰风拂面吹。
不用丁宁防曲学，
寒窗久矣共心期。
玉镫惊骦趁早朝，
天香成阵暗蝉貂。
平云无复偷閒到，
溪阔烟深鎻市桥。
东风吹得绿成阴，
积雨初收柳絮轻。
记取湘中最佳处，
橘花开时香满城。
成癖襟怀为爱山，
不逢佳处不开颜。
锦屏剑阁重相见，
疑在岷峨翠霭间。
上下天光一碧时，
白苹红蓼照晴晖。
汉阳树远江烟起，
黄鹤楼空燕子归。
快雨薄寒一夕间，
胡为百役自间关。
秋怀更读甘陵赋，
始信人人庾子山。
春光满目是吴头，
水碧琉璃拍岸流。
忆着去年桃叶渡，
相思无限使人愁。
学似贫家老破除，
古今迷忘失三馀。
极知鹄白非新得，
谩染鸦青袭旧书。
鹅乳养雏遗在水，
鱼心想子变成鳞。
细微幽隐何穷事，
知者唯应是圣人。
素罗笠顶碧罗簷，
晚卸蓝裳着茜衫。
望见竹篱心独喜，
翩然飞上翠琼篸。
雪后园林春正浓，
玉容公子玉花骢。
彫弓闲试黄金弹，
打落天边一个鸿。
小舟回柁下弯碕，
烟草云山风雨时。
莫夜归来全似梦，
石桥灯火见疎篱。
曲崦藏云树老藤，
碧山秧稻一层层。
回寻二十年前梦，
犹是当时识面僧。
长策东鞭及海隅，
鼋鼍奔起鬼神趋。
怜君未到沙丘日，
肯信人间有死无。
先生旧隠寄烟岑，
丹灶仙台暂访寻。
自歎不如鸡犬幸，
偶霑灵药换凡心。
早岁元于利欲轻，
但馀一念在功名。
白头不试平戎策，
虚向江湖过此生。
风日萧萧林翠开，
支筇古寺独徘徊。
山中不怪无人识，
十五年前一度来。
雨过千山翠色重，
羣花欲尽絮飞空。
牡丹寂寞芬芳晚，
日暮朱栏独倚风。
柳下人家枳作篱，
小姑不画入时眉。
纬车声出窗扉里，
正是新凉夜永时。
一身入定千身出，
云居不打这鼓笛。
虎驮太华入高丽，
波斯鼻孔撑白日。
沿涧扳崖入翠霞，
寺僧犹寄旧锺家。
芙蓉秀出天河外，
我欲名为小九华。
空中仰面却飞身，
寂似毗耶不动尊。
忽有一蚊来触网，
手忙脚乱便星奔。
寺后溪亭我所开，
春风应已长莓苔。
南州高士如临赋，
为把新诗写寄来。
处处云山无尽时，
桐庐南望转参差。
舟人莫道新安近，
欲上潺湲行自迟。
金銮坡上疏开边，
梦也非与三十年。
世事烟埃缘手尽，
正邪二字在遗编。
江身台殿切空云，
夜月鱼龙影不分。
八十老僧相引说，
潮痕不上郭公坟。
不知春向雨中回，
只道春光未苦来。
老子今晨偶然出，
李花全落郑花开。
十年谪宦鬼方人，
三遇鸿恩始到秦。
今日九衢骑马望，
却疑浑是刹那身。
堂堂大府来新酒，
密密小园开好花。
此日饮之红树下，
还惊不称野人家。
莫恃青春两颊红，
年来我已鬓如蓬。
盘洲野处源流在，
早挹文名尉若翁。
鱼须翠碧都抛却，
重糈今居卜隠中。
门外有来能握粟，
为渠满意说年丰。
二乘菩萨何年尽，
诸佛凡夫早晚休。
世情但将公道断，
人心难似水长流。
才去还回似不情，
萧然两耳乱泉声。
衣巾染得江岚透，
谁道山人骨亦清。
星落江东化梵宫，
楼台金碧骇鱼龙。
此轩端有南康趣，
只欠匡庐五老峰。
晓鑑霜毛乱欲飘，
感衰怀壮两无聊。
渊明雅思真高世，
也解嘲人插素标。
融融春日觉身闲，
急水浮舟下石湾。
此去知心唯杜宇，
与君结伴老家山。
北鴈来时岁欲昏，
私书归梦杳难分。
井桐叶落池荷尽，
一夜西窗雨不闻。
先帝方归盛德园，
龙輴半夜浙江边。
孤臣泣血无他请，
愿把奸臣诉九天。
锦川谁为寄阳春，
清浄堂中清浄人。
二十八言刊石处，
长如列宿照闲身。
南陵水面漫悠悠，
风紧云轻欲变秋。
正是客心孤回处，
谁家红袖凭江楼。
婀娜枝香拂酒壶，
向阳疑是不融酥。
晚来嵬峨浑如醉，
惟有春风独自扶。
阳林小春醉风日，
老面得酒须臾欢。
不妨桃李妍冬谷，
正要松篁用岁寒。
俗吏相传作县难，
及民那有一分宽。
闻君犹逮从诸老，
说到民贫鼻亦酸。
东老回仙跨鹤归，
同庵卜筑继其馀。
自缘不臯榴皮字，
想像祇园蔓草书。
深沈三洞启真都，
万乳千葩状绝殊。
驰驿方朝金阙去，
涤尘来饮碧琳腴。
花牋得得寄瀛洲，
约我今宵特地留。
好笑苍头迷去路，
绿杨无处认青楼。
旴江一带碧涟漪，
来凭阑干把酒时。
吏役不知春色晚，
绯桃花发两三枝。
抵掌挥觥不待诗，
共看泥土蚓鸣时。
晚来吹彻垂垂雨，
未必骚人总得知。
娉婷初出苎萝春，
一笑当年国自倾。
丝网珠玑迷去路，
鸱夷风月倍多情。
莫把菱花镊白髭，
劝君留取伴吟诗。
锦囊若要添新句，
绣口如何减素丝。
皖伯台前绿树春，
吴塘初下碧溪分。
旧游风景长牵梦，
遥羨高斋望白云。
满坐绳床百事贫，
荒溪古屋四无邻。
为生易足君无笑，
渠是人间得计人。
柳烟羃羃浪粼粼，
脱体无依尚染尘。
辊得通身是泥水，
小儿戏剧诳谁人。
窗外花开红满枝，
董生正下读书帷。
东风到晚殊无定，
今夜清香属阿谁。
山空水浄竹娟娟，
玉砾金沙自炯然。
宿鹭惊窥潭底日，
潜鱼翻动水中天。
静意逢山乐自知，
更遗名迹恐人疑。
寒林野水相窥处，
步未移时已得诗。
风鼓空林雪蔽山，
身如铁石不知寒。
尘埃岂是相随物，
付与溪流出世閒。
杜老花边惯撚须，
却怜花傍驿亭居。
德公便使游城府，
肯受红尘半点无。
故人别去复一月，
三绝诗章寄我来。
我有青州四从事，
已令挈至待君开。
折槛当年世丈夫，
上方谁肯借昆吾。
虽然未克诛奸佞，
万古人臣可范模。
蔌蔌圆英淡粉粧，
肯随桃杏媚韶光。
金刀不到春风外，
草密林深只自香。
绿蕚承趺玉蘂轻，
清香续续度簷楹。
天教不杂开桃李，
赐与神仙物外名。
武夷仙客话尊前，
转觉相忘失醉眠。
诗眼文心既如许，
古今才调岂徒然。
东溪缭绕黄花国，
西崦纵横白酒家。
谁道桃源解迷路，
与君平步到烟霞。
绿树阴中石枕头，
功成不愿割鸿沟。
君看上蔡牵黄犬，
悔杀人间万户侯。
白云深处认灵山，
喜气津津眉宇间。
别去庭闱今八月，
且欣明日慰亲颜。
为怕因诗题姓名，
特寻孤处隠吟身。
当时祗向梅花说，
不道梅花说与人。
千嶂崔嵬雪里看，
东风一夜捲馀寒。
巖前溜玉知多少，
涨起西江十八滩。
金井栏边见羽仪，
梧桐枝上宿寒枝。
五陵公子怜文彩，
画与佳人刺绣衣。
薄倖抛人轻似梭，
忆君还似恨君多。
此心至竟真相忆，
到得恨时无奈何。
玄圃苍洲莽空阔，
安得赤脚踏层冰。
秦城楼阁鶑花里，
南极老人自有星。
束书旧隠棋巖下，
惯碾春风傲北窗。
唤起□生尘土梦，
頼君圭璧一双双。
凤皇鸣舞乐昌年，
蜡炬开花夜管弦。
半醉徐击珊瑚树，
已闻钟漏晓声传。
暮春景物称山家，
屋角团团绿叶遮。
薄晚微云疏过雨，
一番小麦颤轻花。
无端抛却率陀天，
奉化江头恣掣颠。
拄杖夺来还痛与，
我侬要结下生缘。
自言几载不闻琴，
屡听清弹苦契心。
少待庭柯蝉噪静，
为师更作醉翁吟。
祝鸡归后放牛初，
小立溪梁看打鱼。
渐喜村邻尽相识，
向来朋旧却无书。
吹断箫声禁漏迟，
华胥一枕梦醒时。
梨花院落沉沉静，
更有人偷玉笛吹。
仕非其地宁无仕，
此事还他德行人。
彼以势邀吾自逝，
丈夫无欲气常伸。
朝来稍敢出船门，
霜熟依然冷逼人。
刮地风来何处避，
可怜岸篠猛回身。
芳草萋萋怨未归，
西池残梦要题诗。
绿窗昨夜东风小，
开遍梅花第几枝。
崎岖踏破布行缠，
负米担盐似蚁缘。
为羨生涯随处足，
五湖鲑菜范公船。
山雨萧萧不肯住，
天寒云愁光景昏。
桃李红白春风面，
有恨无言空泪痕。
应从玉指到金徽，
万态千情料可知。
今夜灯前湘水怨，
殷勤封在七条丝。
贯珠一夜奏累累，
尽是荀家旧教词。
落尽梁尘肠不断，
九原谁报小怜知。
雨入秋宵滴到明，
不知有意复无情。
若言不搅愁人梦，
为许千千万万声。
饮蝉惊雨落高槐，
山蚁移将入石阶。
若使秦楼美人见，
还应一为拔金钗。
金屋煌煌丽九天，
朝歌夜舞艳神仙。
寻常只道西湖好，
不识淮南是极边。
麻衣道眼明如月，
学士神仙带不来。
天上贵人若相问，
只渭三字画炉灰。
泛泛五湖霜气清，
漫漫不辨水天形。
虽无织女支机石，
且对姮娥称客星。
沉水飘香透蕊尘，
红灯烁烁一枝春。
鼠姑倚槛虽无頼，
未肯甘为近侍臣。
卧看修筠不见梢，
所欣轩户绿阴交。
蝉吟鸟语尽堪喜，
不用先生自解嘲。
鹊衔龟顾妙无馀，
不爱封侯爱石渠。
应笑休文过万卷，
至今谁道沈家书。
妇馌夫耕笑语喧，
地平一望暖生烟。
得毋刬草来寻璧，
好倩山家护玉田。
少年相逐采莲回，
罗帽罗衫巧制裁。
每到岸头长拍水，
竞提纤手出船来。
因见落花心觉悟，
薄罗襟上泪痕干。
容颜纵似花枝好，
能得君王几日看。
贾公名德重吾乡，
慈母难兄窆此岗。
手种松楸及因果，
青山流水共高长。
脸腻香薰似有情，
世间何物比轻盈。
湘妃雨后来池看，
碧玉盘中弄水晶。
归舟夜泊西兴渡，
坐看潮来又潮去。
江草江花春复春，
山青水绿原如故。
骥子摛词苦未工，
粉袍勍敌气如虹。
欲收一战追诸父，
政恐神锥未易同。
片玉沉山草亦珍，
断碑残石当麒麟。
君王别为开门户，
不欲梅花见路人。
谓之情者无他思，
只是吾心初动机。
又把动时分析出，
人当随发察其几。
无地无锥未是贫，
知无尚有守无身。
侬家近日贫来甚，
不见当初贫底人。
山囿遥遥合世官，
事嗟成往尚何观。
新知益比故知少，
纵有竹林无复欢。
遶亭埋石种兰芽，
生怕花开不在家。
此日溶溶春满院，
柔风初破一枝花。
大禹卑宫自一身，
能令四海叙彜伦。
雕墙峻宇垂丕训，
更有遗风及后人。
阿谀顺旨为深戒，
远比夷齐气更豪。
半夜光芒侵帝座，
有谁曾似客星高。
绿阴乐静未号蝉，
藕叶扶娇汎水眠。
输杀蜂屯深闭壁，
峙粮宿饱蜜中边。
小院珠帘着地垂，
院中排比不相知。
羨他鹦鹉能言语，
窗里偷教鸜鹆儿。
疏星映户月流天，
羣动收声四寂然。
嗟尔寒蛬怨何事，
悲吟彻曙亦无眠。
雨脚如麻数日悬，
家贫上漏复旁穿。
天工却与人争气，
赐得青苔百万钱。
坐上花光欲照人，
深疑花是洛中神。
已拚今日如泥醉，
何必须分妄与真。
日日寻春到水涯，
今朝篱落见梅花。
折梅欲问春消息，
春在桥南卖酒家。
盘走珠兮珠走盘，
当机脱略好生观。
世人知贵不知价，
信手拈来也不难。
断桥流水小舟横，
卧看林梢素月明。
双鹤不知何事舞，
风前时送九臯声。
笛簟平铺八尺床，
脱巾高卧对疏篁。
近村得雨知何处，
此地无风亦自凉。
对众全提摩竭令，
岂是闲开两片皮。
喝下瞎驴成队走，
梦中推倒五须弥。
玉龙千丈自夭矫，
飞雨十里长廉纤。
愚柳一见心眼爽，
未须界围观水帘。
韩柳子孙皆物故，
士民尸祝尚如新。
吾行天下已头白，
三百年唐惟二人。
寒窗冻坐成何事，
趣唤红妆遣暖寒。
却把吟肠盛美酒，
更令柔指拨清弹。
春风欲转非容易，
选取一枝作先使。
试看欲发未发时，
似与东君说心事。
边声借借早秋风，
稻未黄时枣又红。
莫厌水乡迁避苦，
全家载入绿荷中。
此生归路愈茫然，
无数青山水拍天。
犹有小船来卖餠，
喜闻墟落在山前。
韶阳生长十馀年，
城郭重经固宛然。
叹息紫微仙去久，
尚馀遗墨照山川。
六年落草野狐精，
跳出浑身是葛藤。
打失眼睛无觅处，
诳人刚道悟明星。
巢岸南分战鸟山，
水云程尽到东关。
弦歌自是君家事，
莫怪今来一邑闲。
草堂谁缉败蒲编，
笑傲松萝不记年。
应喜秋来甘泽泻，
牵牛时复自蹊田。
一般颜色两般名，
纸盖难瞒众眼睛。
雪岭当时便封转，
闽王犹未息疑情。
凛凛清风八面吹，
雄雄独跨铁牛儿。
为公剔起金刚眼，
拶破髑髅应自知。
西风无梦此江头，
落日阑干小画楼。
乡信不来秋信早，
雁奴閙在荻花洲。
最好声音最好听，
似调歌舌更叮咛。
高枝抛过低枝立，
金羽脩眉墨染翎。
龙盘虎踞望南津，
馀烈峥嵘尚霸陈。
醉着不知风揭屋，
可能杨素是江神。
日日郊亭启竹扉，
论桑劝穑是常机。
山城要得牛羊下，
方与农人分背归。
管城子挟秋霜气，
绛县人含松壑风。
不是端溪石居士，
分甘弃置一生中。
行行晚到碛江天，
閒把乾坤仔细论。
流水不知何处去，
渔樵一饱两忘言。
千寻老干无寒暑，
百鍊精金有变迁。
脱尽皮毛空索索，
不妨重结弟兄缘。
行愁驿路问来人，
西去经过愿一闻。
落日回鞭相指点，
前程从此是青云。
白帝怜秋自不胜，
等闲时放一番清。
诗情大似归飞鹤，
聊作当年警露声。
经年不到豫章城，
灯火遥闻鼓吹声。
却忆秋屏台上寺，
绛纱青玉几长明。
镜里愁眉怨晓霜，
多情犹解拂离觞。
西风十里新堤路，
半带蝉声半夕阳。
遥夜新霜凋碧槐，
三更寒月满堂阶。
美人化作秋风去，
只有清魂梦里来。
不到蓬莱又几时，
且搘筇杖看云移。
等闲遇事成歌咏，
人道新诗胜旧诗。
暑天何处避炎蒸，
驾在萧台第九层。
黄盖亭亭日将午，
宫嫔催赐近臣冰。
杖藜庭下花如海，
红浪颠风急雨时。
分得春归无着处，
都将裁刻入新诗。
获稻已空霜未落，
秋风虽老鴈犹迟。
丹林黄叶斜阳外，
绝胜春山暮雨时。
日射觚稜气郁葱，
露华犹冷玉芙蓉。
琐窗朱户春光暖，
珠蘂琼花无数重。
捻土为香事有因，
世间宜假在宜真。
洞宾却识林灵素，
灵素何尝识洞宾。
真人何代结幽栖，
累世奎光焕紫泥。
日月高奔黄道近，
衡庐傍出玉绳低。
楚山叶脱洞庭波，
纫落毛兮制薜萝。
欲识千秋万古意，
前人此句后人哦。
一台二妙日追游，
琥珀香醪白玉瓯。
相下不厌贤者意，
尚言执友欠龙头。
曾识将军段匹磾，
几场花下醉如泥。
春来欲问林园主，
桃李无言鸟自啼。
柏树台中推事人，
杏花坛上鍊形真。
心源一种闲如水，
同醉樱桃林下春。
肠刳馀得龟皮在，
意懒羞将粉面开。
莫笑老身柴立骨，
年时几费抹涂来。
满镜秋霜鬓影寒，
此生堪笑复堪怜。
烦君只相看书眼，
更对青灯得几年。
夷界荒山几万重，
西穷月窟与天通。
何时汉使还持节，
从此乘槎上碧空。
虎穴魔宫到者稀，
老婆失脚又怀疑。
赵州喫掌无人会，
直至如今成是非。
闽州胜概是南台，
沙合相传有自来。
一道三桥横渡处，
分明平步揖天台。
孤亭影在乱花中，
怅望无人此醉同。
听尽暮钟犹独坐，
水边襟袖起春风。
岸边渐长陶潜菊，
渚畔初生柳恽苹。
自学操舟狎清泚，
从今休笑往来频。
跨鞍不作永城留，
马上烟销霁色浮。
便恐匡庐来入望，
此行今日是江洲。
就得头来正好参，
倚佗门户不相谙。
导师故有眠云句，
应笑空生梦里谈。
长红送酒出江城，
樯燕喃喃第二程。
风色似知攀卧意，
打头未肯放舡行。
紫豔红苞价不同，
匝街罗列起香风。
无言无语呈颜色，
知落谁家池馆中。
清凉境界火云藏，
但觉仙家日更长。
千岁寿松谁宴坐，
星君午夜吐光芒。
众芳摇落九秋期，
横出天香第一枝。
莫似寒梅太孤绝，
更交遥夜笛中吹。
真州送骏已回城，
暗里依随马垛行。
一阵西州三十里，
摘星楼下打初更。
曾宴琼林烂熳红，
宝津楼下看春风。
今朝忽向君家见，
犹忆当年醉眼中。
清晓疎篱尚露根，
饭馀俄复拥柴门。
南湖水色君知否，
万斛鹅黄贮玉盆。
削成峭壁碧孱颜，
石罅高临毛发寒。
我有胸中一寸铁，
湛然如水绝波澜。
岁去无言忽顦顇，
时来含笑吐氛氲。
不能拥路迷仙客，
故欲开蹊待圣君。
云暗山横日欲斜，
邮亭下马对残花。
自从身逐征西府，
每到花时不在家。
莓苔徧地榆钱满，
院落无人柳絮飞。
信手翻书香篆冷，
夕光山翠上窗扉。
气朔盈虚又一初，
嫦娥应事半分无。
都于无处分明有，
恰似先天太极图。
青荧犹有佛灯明，
点滴时闻竹露声。
欲睡不成还起坐，
丽谯风顺报三更。
白马嘶风入紫阳，
使君一笑列壶觞。
秋原是处堪图画，
豆子花红稻半黄。
竹君箇箇面团团，
此士刚方独凛然。
外貌中心俱壁立，
任从癡子削教圆。
宝马香车清渭滨，
红桃碧柳禊堂春。
皇情尚忆垂竿佐，
天祚先呈捧劒人。
一园红豔醉坡陀，
自地连梢簇蒨罗。
蜀魄未归长滴血，
秪应偏滴此丛多。
青松古院一株梅，
寒殿无人花自开。
日暮老僧清梵罢，
夜深偷照月华来。
风定泉花当涧响，
雨馀山色入楼多。
老僧灭却心头火，
一榻松阴养太和。
屋头晴哢已交交，
更向春风打一遭。
花片已肥红欲绽，
柳丝烟重绿如缫。
有底春风能好事，
解持刀尺翦青天。
知君新得草书法，
旋卷碧云供小牋。
水泛残香不可寻，
更堪烟雨锁花心。
祇知赐浴恩波重，
未识和戎怨泪深。
绿蓑青篛一身轻，
卧看行云舟自横。
米贱鱼肥美无度，
不知东海正掀鲸。
小春破白惟梅耳，
检点南枝花尚迟。
自是天工薄寒素，
东风先到海棠枝。
不随黄绶去仇栖，
归着亲前五色衣。
安得紫皇知此意，
唤教霜凤带雏飞。
玉树歌声泽国春，
累累辎重忆亡陈。
垂衣端拱浑闲事，
忍把江山乞与人。
王孙疑是李长吉，
诗句兼如孟浩然。
乱后相逢初识面，
便当倾廪与谈天。
一法有形该动植，
百川湍激竞朝宗。
昭琴不鼓云天淡，
想像毗耶老病翁。
万翠千红各赋形，
源源生意到春深。
谁开锦帐藏妖豔，
应是东皇有荡心。
慈尊宴坐众香国，
环列毗耶彼上人。
老子也揩凡肉眼，
来瞻清净法王身。
白马寺前冠盖盛，
送行宾友尽英豪。
耿丞血染边场草，
留得声名日月高。
飘零万里若为家，
一夜西风吹鬓华。
祇有新诗题甲子，
更无故旧对黄花。
俗书祇识兰亭面，
欲换凡骨无金丹。
谁知洛阳杨风子，
下笔便到乌丝阑。
莫道菴子是借底，
只你也是借将来。
劝君莫作来生债，
尽底还他亦快哉。
太液池边看月时，
好风吹动万年枝。
谁家玉匣开新镜，
露出清光些子儿。
方池如鑑碧溶溶，
锦鲤游扬逐浪中。
竚看三春烟水暖，
好观一跃化神龙。
寸断吟膓柰此何，
临高怀远足悲歌。
若敎尽写凄凉意，
东阁郎君语更多。
恩深骨髓谓慈亲，
义重邱山是故人。
归过嵩阳旧游地，
□云收得薜萝身。
萱草须锄莫放深，
竹须剪伐待成林。
一花一叶皆相附，
要使儿孙识此心。
毛锥自是今无用，
铁砚还知古可穿。
不惜日抄三万字，
胜储百亩剡中田。
怀清台废娇娥怨，
醉白堂空过客愁。
若向此时回首看，
生平富贵一齐休。
百首诗成遇赏音，
云何容易动归心。
少陵不肯为轻薄，
笑杀王杨井底沈。
君家梁上年时燕，
过社今年尚未回。
请罚误君凝竚久，
万花深处小车来。
欲就沧浪濯烦热，
解缆莫愁潮信歇。
阴云映日一帆风，
信道长江无六月。
赋得閒情思独工，
想携巵酒对芳丛。
铅华不为春争艳，
留得先生醉颊红。
自愧银鱼久未成，
区区从政谩辛勤。
过庵佳句撩幽兴，
待买青山占白云。
当年膴仕早标缨，
不共儿曹校疾行。
居易独能遵坦路，
未妨六十到名卿。
高盖山头日影微，
黄昏独立宿禽稀。
林间滴酒空垂泪，
不见丁宁嘱早归。
客里春光似许忙，
还家馀几酒边狂。
酴醾芍药芳期在，
不问芜菁满意黄。
遥闻桂水遶城隅，
城上江山满画图。
为问訾家洲畔月，
清秋拟许醉狂无。
髙树风生晚径秋，
平沙无日下凫鸥。
野航邀月渡溪北，
古寺僧归钟鼓楼。
翁仲无声石马闲，
墓门萧瑟锁青烟。
故人仰卧青松下，
落日孤村闻杜鹃。
杜宇声中历翠微，
涧泉决决泻幽奇。
与君笑入白云去，
柱杖前头尽是诗。
三百年馀历数更，
东南万里看昇平。
黄金台上麒麟阁，
混一元勳是贾生。
满山松竹翠成林，
彷彿前身旧所临。
不分双旌杀风景，
他年蜡屐再幽寻。
凭栏无事此时情，
一阕欣闻欵乃声。
归去夜阑谁管领，
付他风月自清明。
前朝无限贵公卿，
后世徒能记姓名。
唯此天津桥下水，
古今都作一般声。
酥盘荐酒迎春寿，
芋火谈禅数夜更。
云脚四垂天欲雪，
为君两计破愁城。
六月湖田槁欲𤓉，
岳云俄起雨如川。
不凭公意回天意，
争得饥年变有年。
伯阳道德释迦心，
夫子文章尽可寻。
饱食暖衣都不顾，
可怜容易过光阴。
十日阴寒雪不成，
腊残春近更霜晴。
深山高卧如春暖，
遶鬓飞蚊自在鸣。
江发岷山如甕口，
汉从嶓冢又东流。
滔滔江汉为南纪，
我忆禹功时倚楼。
莫笑楼船不解行，
识侬号令听侬声。
一人唱了千人和，
又得蹉前五里程。
桧侂当权十五年，
始终只被一私缠。
人心失尽天心怒，
燎火炎炎故不然。
天下风流笋餠餤，
人间济楚蕈馒头。
事须莫与缪汉喫，
送与麻田吴远游。
谪宦三年尚未回，
故人今日又重来。
闻道崖州一千里，
今朝须尽数千杯。
平生足迹遍天下，
正一东嘉却弗来。
行到刘山无所寄，
谩留冷句伴江梅。
晚迳云深雨未干，
爱闲有客过方干。
茶瓯之外无祗待，
清坐不言松韵寒。
夫君胸次炯氷壶，
坐受沧溟万壑输。
付与笔端为雨露，
九天神物夜惊呼。
黄金迟日蚁成楼，
翠色红光一样浮。
短杀五更无客梦，
小垂双手有人愁。
仲洪作尉南安县，
示我西园药石辞。
莫道近民民易扰，
官清民近更相宜。
巖花乱落随春水，
万丈轻红遶驿楼。
不是江流似云锦，
政应云锦似江流。
赭案当年并命时，
蒹葭衰飒倚琼枝。
皇恩乞与桑榆老，
鸿自高冥凤在池。
南楼吹笛何人怨，
北窗垂杨永日閒。
何用绿杨高百尺，
诗情笔趣总相关。
世以渊明名尔菊，
却来紫陌换青铜。
东篱采采知何处，
岂不包羞负此翁。
薄粉轻朱取次施，
大都端正亦相宜。
只如花下红儿态，
不籍城中半额眉。
同攀梅蕊便分携，
回鴈峯前试䌽衣。
学就浯溪崖上字，
鴈回莫遣信音稀。
手在何忧弓力强，
巧穷那得必穿杨。
太和有味人人饮，
谁识醒时是醉乡。
青辂迎春习习来，
天泉池上晓冰开。
珠幡已报三阳候，
柏叶将陈万寿杯。
平时三辅盛他邦，
白面青山意气郎。
落魄朋游那复问，
更将苦语话离膓。
金葩玉蘂破寒霜，
北径东篱艳吐芳。
自惜彊腰翁去后，
几人能共对重阳。
茸茸绿芷香先吐，
点点绯桃萼半敷。
却忆江南江水满，
一条晴练接天铺。
瀛洲风月十年馀，
东出云堂典郡符。
更到烟霞最深处，
分明景物是仙都。
投壶懒欲趁嬉游，
闲理瑶筝不举头。
侧调旋从纤指出，
谁人能会意中愁。
一花迦叶离尘果，
四卷楞伽助道书。
莫谓竺干天样远，
片云归去祇须臾。
花开不肯待春融，
恐混繁枝深浅红。
洁白天然贞女操，
清癯独立古人风。
平时西北望山峰，
我忽西行山忽东。
东望不如西望好，
只缘身已出山中。
缕缯采药谩区区，
谁似君王用意殊。
仁政便为医国艾，
德威那假辟兵符。
侵晨命仆起随行，
滴滴流泉聒耳鸣。
遥望君家何处是，
白云溪上小桥横。
玉佩珠襦自辟尘，
瑶池浴罢卧红云。
指挥莫放香波去，
留与龙儿并凤羣。
闽南十月已春回，
无限风光暗里催。
桃李海棠俱鬭艳，
谁云梅是百花魁。
春皇游骑玉垂鞭，
珠捲扬州十里帘。
一笑诗成休浪举，
花如西子句无盐。
老杜骑馿入草堂，
独怜江路野梅香。
定知深院黄昏后，
疏影横斜更断肠。
连峰叠嶂拥峥嵘，
箇里谁知掌样平。
还有人家留客醉，
石榴花下听啼鶑。
玉文山后灵巖寺，
四百年来选佛场。
满地白云关不住，
石泉流出落花香。
零陵郡北湘水东，
浯溪形胜满湘中。
溪口石颠堪自逸，
谁能相伴作渔翁。
出水何如未出水，
莲花荷叶有来由。
定光金地遥招手，
智者江陵暗点头。
欲寿莫夸尧丙子，
欲贵莫疑雌甲辰。
学取燕山人姓窦，
自然五桂一灵椿。
水乡清冷落梅风，
正月雪消春信通。
昨夜园林新得雨，
杏梢争放晓来红。
便似华亭落照湾，
要人弹压媿诗孱。
馀霞散尽空无绮，
新月初升势已弯。
邺城宫殿久荒凉，
缥瓦随波出禁墙。
谁约藓文成古砚，
放闲裁破碧鸳鸯。
片帆飞过浙江东，
回首楼台渺漠中。
传与诸山诗酒客，
休将有限恨无穷。
碧杜红蘅缥渺香，
冰丝弹月弄清凉。
峰峦一一俱相似，
九处堪疑九断肠。
崑崙山上自鸡啼，
羽客争昇碧玉梯。
因驾五龙看较艺，
白鸾功用不如妻。
哨马纷纷一水间，
渡头分戍要防奸。
可怜生计渔舟者，
官给旗牌禁往还。
昨夜三更风作恶，
堕林橡栗如飞雹。
山童清晓问禅翁，
翁在定中都不觉。
一花一叶自相连，
待得花开叶已圆。
应为施朱嫌太赤，
故将嫩绿间婵娟。
皎如玉雪不容缁，
乞我寒香苦索诗。
输与西湖閒处士，
解吟篱落忽横枝。
柔橹双随下水船，
乱帆轻舵递相先。
无端系着山村岸，
高枕芦芽对雨眠。
晓日曈昽雪未残，
三峰杰立插云间。
老夫合是征西将，
胸次先收一华山。
盛游西洛方年少，
晚落南谯号醉翁。
白首归来玉堂署，
君王殿后见鞓红。
来时宫柳绿初匀，
坐见红芳几番新。
蜂蜜满房花结子，
还家何处觅残春。
心不能安总是魔，
亭亭孤塔镇巖阿。
倘无佛力三千行，
奈此丘蛇井鼠何。
妙吹杨叶动悲笳，
胡马迎风起恨赊。
若是鴈门寒月夜，
此时应卷尽惊沙。
日脚射空金缕直，
下映壁间棱未织。
野老先知雨又风，
明朝望此重云黑。
言石曾非石上生，
名兰乃是兰之类。
疗疴炎帝与书功，
纫佩楚臣空有意。
繁花昨夜香苞裂，
露裛风吹照野时。
能与离人添怅望，
一时留与子规啼。
太古安知虙与尧，
茹毛饮血自消摇。
不须追咎为书契，
初结绳时俗已浇。
半生书剑孤心老，
万里山川两眼醒。
空向西陵问佳气，
舜田禹穴草青青。
碧云红树晚相间，
落日乱鸦天欲昏。
人去采芝不知返，
草庐空自掩柴门。
草莽连云旧迳荒，
人人称是古柴桑。
园蔬篱菊知何处，
乔木萧萧挂夕阳。
连鼇妙手舣前湾，
蓑笠琴书得自安。
更待一轮清月上，
静看千顷玉光寒。
拍栏一笑大江横，
号太平州亦浪名。
春水秋涛流不尽，
半年农事半年兵。
堂前春日媚珍盘，
穉子相群舞袖斑。
斗酒寿亲逢一笑，
不知身在市门间。
天阙沈沈夜未央，
碧云仙曲舞霓裳。
一声玉笛向空尽，
月满骊山宫漏长。
出处穷通若命何，
月居南斗类东坡。
底须内翰还公做，
勘破已输春梦婆。
精蓝端未下云居，
况复僧中有后湖。
理障禅那俱坐断，
颇尝游戏到诗无。
万卉千葩自不同，
吹开只是一般风。
对花不见花开处，
却恐嬉游兴易穷。
父兄诲我髧髦初，
老不成名鬓发疎。
纸帐铁檠风雪夜，
梦中犹诵小时书。
冶蕊倡花浪说馨，
艳姚妖魏眩双明。
黄金四出薰兰麝，
箇是花中第一清。
向蜀还秦计未成，
寒蛩一夜绕牀鸣。
愁眠不稳孤灯尽，
坐听嘉陵江水声。
逐客休嗟行路难，
归鸿心在杳冥间。
初惊草尾千重浪，
险渡湖头十八滩。
它乡异县老何堪，
短发萧萧不满篸。
旋买一尊持自贺，
病身安稳到江南。
重上青楼拂蛛网，
却匀愁黛对菱波。
也知新旧争多少，
敢话机头织素多。
密栽桃李碍车轮，
柳下风微不动尘。
已办寻春蜡双屐，
飞花满地草如茵。
崑崙山上玉楼前，
五色祥光混紫烟。
景物不同人世界，
羣仙时醉卧花眠。
江海漂漂共旅游，
一尊相劝散穷愁。
夜深醒后愁还在，
雨滴梧桐山馆秋。
黄溪潭上晚风生，
吹我孤舟直又横。
归近尚馀三十里，
不妨待得月同行。
小院回廊明霁霞，
疏帘未捲尚横斜。
应怜碧砌无尘滓，
石竹红薇靓有花。
鸢肩燕颔刺天飞，
自顾而今已后时。
巾褐萧然成野老，
有何情绪更哦诗。
身同枯木倚寒巖，
铄尽玄微没许般。
只么守些呆怛怛，
从教壁倒与篱坍。
两岸山花似雪开，
家家春酒满银杯。
昭君坊中多女伴，
永安宫外踏青来。
平生秀句诵随州，
今日身亲历胜游。
欲赋江山无好语，
强赓归鸟与孤舟。
朝晨出宿看虫形，
须交提出鬭盆听。
撚聒叫声观喜怒，
蛩喜如同虎啸声。
已任萧衰潜似雪，
何须轻脱便随梳。
不及穷愁索长远，
一生相逐未相疏。
人人尽有乾坤眼，
莫随妄境颠倒窥。
恒沙国土总吞尽，
吞尽不我何旨旨。
窠居过后更何人，
传得如来法印真。
昨日祝融峰下见，
草衣便是雪山□。
上天下地极高深，
幻化无踪何处寻。
山静白云归洞口，
水清明月落波心。
南人偏识荔支奇，
滋味难言只自知。
刚被北人来借问，
香甜两字且酬伊。
赤乌宝女眩新粧，
九酘霞浆肯见觞。
但听琵琶喧啄木，
谁知捍拨是龙香。
省户沈沈奉祕斋，
通宵箫唱九天来。
如愚默坐将何比，
维斗虚名本不材。
一拳拳倒黄鹤楼，
一趯趯反鹦鹉洲。
有意气时添意气，
不风流处也风流。
江边身世两悠悠，
久与沧波共白头。
造物亦知人易老，
故教江水向西流。
春风曾得曳长裾，
再见应知胜百书。
从此修门天万里，
可能诵赋忆相如。
不知当初问谁借，
至今久假而不归。
毕竟还了方是了，
却须还我未生时。
过尽水禽并野凫，
风标惟许一舂鉏。
可怜久立梅梁上，
不为谿光祇为鱼。
何表无生慈忍力，
洞庭撞倒虚空喫。
不留丝发与人知，
摩诃般若波罗蜜。
旧家桃李种河阳，
今日红梅自楚湘。
根墢送春君意重，
为移绝艳到吾乡。
牵牛篱落蛙池雨，
甑有新炊圃有蔬。
团聚秋来少烦恼，
只羹藜苋莫羹鲈。
偃盖交柯坐亦宜，
春风翠辇憇逶迤。
大夫寂寞山阴道，
不见西湖鼎盛时。
七年三过白苹洲，
长与诸豪载酒游。
旧事欲寻无处问，
雨荷风蓼不胜秋。
山园腊里日疏芜，
只有南斋最起予。
竹映梅花花映竹，
翠毛障子玉妃图。
山翁见客亦欣然，
好语重重意不传。
行过竹篱逢细雨，
眼明双鹭立青田。
湛湛清渠风力微，
濠梁行客布帆归。
到官应过庄生庙，
试问鹪鹏两是非。
新读兵书事护羌，
腰间宝劒映金章。
少年百战应轻别，
莫笑儒生泪数行。
桃李年年上国新，
风沙日日塞垣人。
伤心更见庭前柳，
忽有千条欲占春。
区区敢计一身存，
剥尽皮毛尚有根。
有客款门歌慷慨，
清风为我濯尘裈。
乌林侥倖数帆风，
便傍吴船向蜀中。
刘葛关张无寸土，
肯容公瑾擅江东。
名属仙民住武夷，
能将巧思利毛锥。
宣城遗法依然在，
一逐人间好尚移。
大儿别有论文眼，
朴实无他是次丁。
长女嫁夫能俭约，
小娘骂婿见财轻。
非蕉非苎复非絺，
不是山人木叶衣。
寄与诗翁莫嫌陋，
看山长袖白云归。
祖师门下绝人行，
深险过于万丈坑。
垂手不能空费力，
任佗堂上绿苔生。
三间屋与佛同住，
纸帐梅花烟雨寒。
有客肯来清话否，
上楼借与好山看。
孤棹迟迟怅有违，
沿湘数日逗晴晖。
人生随分为忧喜，
回雁峰南是北归。
支颐独立到栖鸦，
送了虚廊日却斜。
冷蝶不知时节晚，
伶仃犹自抱寒花。
露侵短褐晓寒轻，
星斗阑干野外明。
寂寞小桥和梦过，
豆花深处草虫鸣。
不嫌茅把盖头低，
为爱平簷野雪迷。
自与芦花梦明月，
夜寒空误鹤来栖。
中秋齐膂最为英，
头项宽舒翅皱文。
敦厚牙长兼脚大，
金风才动不堪闻。
孟观孙秀尚同寅，
足了优游卒岁身。
牛斗豫章才尺五，
中台何事不关人。
夏口风帆赤壁矶，
雪堂酾酒竹楼棋。
系舟一日黄州下，
只办登临不办诗。
一段幽奇破腊忙，
只将迟暮了年光。
从教篱落飘零尽，
也胜房栊半面粧。
又买扁舟又客游，
泪痕羞染黑貂裘。
西风庭户从潇索，
莫把黄花当我愁。
曙烟带柳日希微，
一簇鱼虾市井迟。
莫讶上官深致志，
云龙曾说锁牙旗。
扶桑曾见日腾空，
老去归田不复东。
一觉短簷他日梦，
起来惆怅晓窗红。
天将瑞雪洒乾坤，
世界浑疑色布银。
人说丰年犹细事，
边庭先喜荡烟尘。
胸中元自有溪山，
更着梅花竹石间。
拭目诸公扶帝极，
幽人有分一生闲。
水没春江不见沙，
河鲀吹絮荻生芽。
平生所欠但一死，
可更杯中论镆邪。
葺坡种菊当糇粮，
想见西风百本黄。
安得一尊相对饮，
为公满意赋柴桑。
江城一雨春强半，
寒色着人芳信迟。
頼有梨花遮病眼，
一枝带雨出疎篱。
秧针刺水麦锋齐，
漠漠平沙白鹭飞。
尽道春光已归去，
清香犹有野蔷薇。
在家儿女亦心轻，
行路逢人总弟兄。
未问后来相忆否，
其如临别不胜情。
江风飞雨上雕栏，
庭树萧萧景自闲。
向晚浮云遮不尽，
好山浑在有无间。
坟草年年一度青，
梅花无主自飘零。
定知魂在梅花上，
唯有春风唤得醒。
拄杖何年掷向空，
云端隠约化晴虹。
此桥端的通霄汉，
谁与同游访月宫。
浓淡燕脂千树开，
崇光香雾袭人来。
如今不共梅花笑，
步绕行吟日几回。
灯光难照客怀开，
忽听寒声响似雷。
天气无风树无叶，
道州半夜水流来。
横翠桥南柳色稀，
过桥春事那人知。
君如就我问消息，
新种海棠开两枝。
不怕沙头纳纳行，
男儿报国一身轻。
斩可拟变黄河水，
却挽天河洗甲兵。
乞取刀圭救病身，
韩公于此枉天真。
何如夜坐忘躯壳，
但有纤毫俱是尘。
团蒲曲几坐成癡，
北看南观恍是非。
道眼已空诗眼在，
梅花欲动雪花稀。
双手乖如双眼乖，
等闲浄出顶门埃。
几多铁额铜头汉，
总被渠侬按过来。
出塞行行如出战，
衔芦寂寂类衔枚。
平沙夜宿排形势，
谁为王师破得来。
灵府清寒梦境开，
浑涵万状入诗来。
章泉此老閒拈出，
忽到窗前疑是梅。
政绩虽殊道且同，
无辞买石纪前功。
谁论重德光青史，
过里犹歌卧辙风。
撑空嶙峋一石古，
呼水来作飞泉鸣。
摩挲徙倚坐弥久，
便欲老此巖之扃。
参天白刃赤身挨，
李顺王均破草鞵。
德山智量过君子，
活捉生擒立地埋。
春水悠悠春水绿，
对此思君泪相续。
羞将离恨向东风，
理尽秦筝不成曲。
身居脩竹茂林间，
婆餠声中白昼闲。
此地遯潜无不可，
何须更买沃洲山。
一曲清溪一首诗，
风流千载忆僧施。
小姑溪上平安否，
容我骑鱼作伴嬉。
废宫荒苑莫闲愁，
成败终须要彻头。
一种风流一种死，
朝歌争得似扬州。
今年能得几朝晴，
风雨消磨一半春。
野路溪亭却自好，
惜芳定可属词人。
大都春色三分耳，
能得眉头几度开。
见说东家酒初熟，
不论今雨也须来。
何处相逢万事忙，
卓家楼上百淘香。
明朝渐近山僧寺，
更为残花醉一场。
十里清风水拍天，
老僧斋罢抱头眠。
丹楹画栋看摧压，
好为僧伽作胜缘。
江上凝冰约水痕，
门前残雪缀谿云。
杖藜独立梅梢月，
成就清寒到十分。
陇麦青青春色过，
岭云散尽楚天高。
翻思欢喜园中事，
八万魔军争奈何。
半刺还为权刺史，
朝衙不坐坐铃斋。
案头通事通何事，
昨夜东园芍药开。
霏微细雨不成泥，
料峭轻寒透夹衣。
处处园林皆有主，
欲寻何地看春归。
荷叶初开笋渐抽，
东陂南荡正堪游。
无端垅上翛翛麦，
横起寒风占作秋。
长思石色草堂前，
更有梅花曲水边。
昨夜珊瑚枝上月，
照人何事不团圆。
哭不彻，笑不彻，
倒腹倾肠向君说。
父子非亲知不知，
擡头脑后三斤铁。
若实无生无不生，
将无生更觅无生。
太似扬声欲止响，
太阳燄里点孤灯。
懒慢经时不出门，
秋风藜杖稍相亲。
念羣属玉鸣碕岸，
作伴蜻蜓上角巾。
葛巾裹却葛天民，
有女闺中号燕春。
只在西湖不行脚，
金陵风月欠斯人。
十二楼前御柳垂，
九重城里百花时。
宣州恰进红丝毯，
便遣宫娥舞柘枝。
临池绿树阴阴合，
入竹黄花颗颗新。
世外别无安乐国，
寰中真有太平人。
绿叶青青带紫光，
拈来笑处没遮藏。
密圆应具楞严偈，
非木非空出妙香。
老夫屡与死为邻，
急报家人早入京。
正虑舟行流未滑，
枕前快听泻簷声。
雨叶玲珑晓日明，
经旬风雨得初晴。
欹眠歇尽人间念，
时听幽禽一两声。
霞外主人门不扃，
数株桃树药囊青。
闲行池畔随孤鹤，
若问多应道姓丁。
六用如如体不分，
耳能观色眼能声。
而今老大宜安分，
眼自观兮耳自听。
兴庆池南柳未开，
太真先把一枝梅。
内人已唱春莺啭，
花下傞傞软舞来。
紫袍金带不须夸，
动便经年镇海涯。
争似我家田舍壻，
朝驱牛去暮还家。
石上红花低照水，
山头翠篠细含烟。
天生一本徐熙画，
祇欠鹧鸪相对眠。
薄寒侵晓露华明，
不信人间有许清。
行遍西郊草堂外，
老怀浑不负秋晴。
北踏胡霜汉马骄，
千秋琴调思娇娆。
华堂夜饮灯如昼，
共听新声不寂寥。
道人动作千年调，
京兆才馀五日留。
此去浮图桑下意，
得无追忆费冥搜。
一百五日风雨过，
二十七种鲑菜悭。
三年客里作寒食，
得似今年身暂閒。
风波缭绕半天下，
鬓发苍筤一丈夫。
惆怅江湖向时月，
又来淮浦照樯乌。
人生作计蛇添足，
世事难知卵有毛。
养得元身差快乐，
具他法眼始孤高。
商后誓师因亳众，
周王致业述豳风。
不阶尺土一人柄，
谁似皮冠一沛公。
不守师承不会禅，
饥来喫饭困来眠。
平常肯恃拳头大，
冷地干赢空劫前。
风流不减晋诸贤，
冰雪精神已凛然。
岁晚莫教冰雪盛，
听他明月下青天。
何年陨石化蚩尤，
彷彿光芒动九斿。
厌乱无人识天意，
浓云若雾没高秋。
引吭清噭达天外，
何意留连豢养恩。
我亦久怀区外志，
终当乘此羾天门。
簟纹如水浸蟾光，
睡觉湖边月半牀。
道是广寒疑不是，
月中那得藕花香。
周匝无馀不着言，
未离竺国意光圆。
廓然无圣谁饶舌，
万古腾辉世莫传。
宾筵笑语杂丝絃，
说到山翁更粲然。
衰鬓岂应粧面侧，
陈编只合粉袍前。
蓬莱顶上几相逢，
常恨山高目力穷。
此地纡回泉一线，
蓬莱却在有无中。
白云飘飘星汉斜，
独行窈窕浮云车。
仙郎独邀青童君，
结情罗帐连心花。
河边霁色无人见，
身带春风立岸头。
浊水茫茫有何意，
日斜还向古蒲州。
江上悠悠寄此身，
一间茅屋半边云。
长年相伴闲怡悦，
去住无心不用分。
康济朝饥进汤餠，
谁何午睡属新茶。
读书隠几聊复尔，
谢客扃门岂不佳。
寄我新诗富且优，
松涛二十里飕飕。
老来自觉舌头短，
每见长篇不敢酬。
桃蹊柳陌好经过，
灯下妆成月下歌。
为是襄王故宫地，
至今犹自细腰多。
老师面目无寻处，
藏在毗耶文室中。
乞与盘山狂弟子，
背抛筋斗撒颠风。
拥炉兀兀坐成睡，
梦到家山人不知。
半夜酒醒还是客，
一庭黄叶雨来时。
寒来暑往古今同，
万别十差不碍空。
昨夜铁牛头角露，
满庭松栢撼秋风。
思量有个悟因由，
万叠云山障路头。
更话煎茶并扫地，
泥中洗土转添愁。
曾随织女渡天河，
记得云间第一歌。
休唱贞元供奉曲，
当时朝士已无多。
冻雨霏霏半成雪，
游人屦冻苍苔滑。
不辞携被巌底眠，
洞口云深夜无月。
炼形仙入天聪洞，
卓锡僧归石柱庵。
穷胜不知天已晚，
归来药径月盈篮。
担柴卖火村里汉，
舌本澜翻不奈何。
自道来时元没口，
却能平地起风波。
雪洒清江江上船，
一钱何得买江天。
催短棹，去长川，
鱼蟹来倾酒舍烟。
溪神骋技天公拙，
非雪之雪白于雪。
倚栏小立不禁寒，
却愿天日长炎热。
耸两吟肩似我愁，
菰蒲叶下一身秋。
溪风昨夜吹鱼落，
飞过前滩看水流。
南风作雨北风休，
岂是春云得自由。
只者天时过湖得，
长年报道不须愁。
三纲政自诛辛冉，
二盗清由识士行。
江左百年半天下，
曾知开闢是新城。
一桡打省犹回首，
露布须收人与船。
不着钓丝牵老会，
却留戽斗付龙眠。
残麦从渠官夺之，
山僧何用怨长饥。
人间六月红尘里，
无此玉龙千丈飞。
国清窃得残羹饭，
也学人前弄竹篙。
欲写断崖无活句，
心如秋月待如何。
沩汭道人身御风，
弃家求静慕僊踪。
僊都有石立天半，
特立要当如此峰。
夜静更深自诵经，
意中无恼睡魔惺。
虽然暗室无人见，
自有龙天侧耳听。
昨夜秋风入汉关，
朔云边月满西山。
更催飞将追骄虏，
莫遣沙场匹马远。
地过长淮种橘难，
僧房今见锁朱栏。
秋来頼有黄金实，
几被行人作枳看。
六国倾城辇入秦，
深花密柳鏁青春。
神仙自有长生路，
岂是阿房宫里人。
千行垂泪对风烟，
万事伤心儿女前。
晓镜不须催白发，
潘郎秋鬓久萧然。
长翁留得灵苗别，
不似将禾唤作禾。
腊雪喜呈三度白，
丰年谶在象田多。
欲税肩舆未得休，
且凭竹杖到山头。
疏林向晚投归翼，
满目寒烟酝客愁。
九酝松醪一曲歌，
本图闲放养天和。
后人不识前贤意，
破国亡家事甚多。
玉楼天半起笙歌，
风送宫人笑语和。
月影殿开闻晓漏，
水晶帘捲近秋河。
二老机关谁共委，
幞头捋下发髼松。
山深不记来时路，
彷彿猿啼碧涧中。
制作元从建业宫，
形模奇古杂金铜。
烟昏尘暗君休笑，
曾在红罗扇影中。
西成东作常无事，
妇馌夫耕万里同。
但愿清平好官府，
眼中历历见豳风。
勇作轻狂又懒飞，
又如欲去却沉思。
霅云不度清苕曲，
独受融风款曲吹。
宝袜香綦碎晓尘，
乱兵谁惜似花人。
伯劳应是精灵使，
犹向残阳泣暮春。
鳀鱼苦笋香味新，
杨柳酒旗三月春。
风光百计牵人老，
争奈多情是病身。
笋石清琤入紫烟，
陆云题处是前年。
苔侵雨打依稀在，
惆怅凉风树树蝉。
数家烟火深村里，
几处牛羊落日中。
客久不归心事远，
梧桐叶叶是秋风。
学得丹青数万年，
人间几度变桑田。
桑田虽变丹青在，
谁向丹青合得仙。
静看瀺灂几游鳞，
争似玄裳缟袂春。
几度有书招不至，
应惭侧翅傍他人。
幽芳别得化工栽，
红紫纷纷莫与偕。
珍重故人培养厚，
真香独许寄庭阶。
年来相聚欲无言，
懒说诸方五味禅。
所恨归程太匆遽，
不收吾骨瘴江边。
春鱼潮罢捉洋山，
数水艚船索手还。
海若想应饕更甚，
饱鲜无复到人间。
千里无云湛九霄，
月明花露滴春桥。
何时心绪如杨柳，
笑倚春风万丈条。
难言非谓不容言，
谓状其中体段难。
须是养成天地塞，
却将正直反而观。
和如春色净如秋，
五月商山是胜游。
当昼火云生不得，
一溪萦作万重愁。
四围绿水绕重重，
孤阁高撑渺渺中。
人在阁中忧思远，
应随水到海涯东。
众草穿沙芳色齐，
蹋莎行草过春谿。
闲云相引上山去，
人到山头云却低。
老松偃蹇印晴空，
倒影参差澹月中。
夜久无人共清赏，
一庭萧瑟走虬龙。
盘走珠兮珠走盘，
静中消息閙中看。
一毫头上忘知解，
始觉从前被眼瞒。
我皇开国十馀年，
一辈超升炙手欢。
闲向五门楼下望，
衙官骑马使衙官。
岂肯闲寻竹径行，
却嫌丝管好蛙声。
自从煮鹤烧琴后，
背却青山卧月明。
绿衣濯濯红粧靓，
春半园林露未晞。
正似佳人与才子，
倚窗深处淡相宜。
刘子过逢二十年，
别来风月几千篇。
黄金卖尽延宾友，
囊底何须看一钱。
九十七大人之相，
百千亿微尘数身。
兜率长汀人不识，
抖擞精神一欠伸。
寻梅着语乐清閒，
已觉孤山气象还。
未办轻舟行百里，
也须踏脚法华山。
不管先生巾欲摧，
雨中艇子便撑开。
青山隔岸迎人去，
白鹭冲烟送酒来。
秋分雷自合收声，
白露明朝忽震霆。
怪得坐中惊欲倒，
邻墙老柳碎中庭。
下视羣山尽子孙，
孤高直与月轮分。
善财不用别峰觅，
只此休时见德云。
海岭重重接紫虚，
高人还肯敞仙裾。
玉蟾点滴有清露，
少费研朱写道书。
玉蟾飞入水晶宫，
万顷琉璃碎晚风。
诗就云归不知处，
断山零落有无中。
廊庙心存巖壑中，
銮舆瞩在灞城东。
逍遥自在蒙庄子，
汉主徒言河上公。
百里雷声足震惊，
地温春近易敷荣。
故人新有催梅句，
催得阳和太半生。
比来尘镜未曾磨，
多口雪峰大老婆。
漏泄天机光觌面，
癡猿犹自漉清波。
落日馀寒锁水城，
汀洲绿遍客空惊。
年来懒作寻芳梦，
一树閒花任蝶争。
水势滔滔不可量，
渔舟容易泛沧浪。
连山翠霭笼沙溆，
白鸟翩翩下夕阳。
诗老囊空一不留，
百番曾作百金收。
知君也厌雕肝肾，
分我江南数斛愁。
坐看黑云衔猛雨，
喷洒前山此独晴。
忽惊云雨在头上，
却是山前晚照明。
分两须当应两弦，
此般法象合天渊。
回头问取黄婆看，
何必区区待口传。
开花空道胜于草，
结实何曾济得民。
却笑野田禾与黍，
不闻弦管过青春。
宽踰城阙峻瑶魁，
万壑吟风四壁苔。
不独云霞可招隠，
溪流常送落花来。
法本无差须拣择，
楚鸡元不是青鸾。
当机一镞三关破，
觌体分明箭后看。
点尔何如鼓瑟希，
舞雩之下咏而归。
喟然不觉令吾叹，
岂与其他较是非。
茶烹绿乳花暎帘，
撑沙苦笋银纤纤。
窗中山色青翠黏，
主人于我情无厌。
含露迎风惜不尝，
故将赤日损容光。
红消白瘦香犹在，
想见当年十八娘。
去年今日到城都，
城上芙蓉锦绣舒。
今日重来旧游处，
此花顦顇不如初。
江山千里笑谈中，
暖热寒泉出伏龙。
却看秋容能拂掠，
夕阳无语敛眉峰。
数百禅和数十州，
褴襂破衲面搊搜。
诸方有道不肯学，
甘共山僧拽木头。
七处精研一妄心，
更随三业杀盗婬。
身心不是闲家具，
前箭犹轻后箭深。
幔亭峰下泛仙船，
洞口琼花锁翠烟。
一自魏王归绛阙，
至今哀怨岭头猿。
忙忙负乘两何殊，
往复由来出此途。
争似不才闲处坐，
平时云水遶衣裾。
一第由来是出身，
垂名俱为国风陈。
此生若不知骚雅，
孤宦如何作近臣。
浸淫秋雨阻桐川，
无术那能补漏天。
传舍终宵不成寐，
点灯重读旧诗篇。
家塾提纲属晋斋，
絜斋气脉远乎哉。
何时升讲开聋聩，
衿佩跄跄济济来。
少日尝嗤稼圃非，
近来閒听老农知。
世间机械从来耻，
不惮晨昏抱甕疲。
只道秋花艳未强，
此花尽更有商量。
东风染得千红紫，
曾有西风半点香。
八面当风祇这是，
拂袖之谈动天地。
堪爱卖身王老师，
不作贱兮不作贵。
日日凭舆看远山，
不知行处是峯峦。
他山亦有癡人看，
却向侬家行处看。
满川梨雪照斜曛，
野水交流路不分。
隔岸一声牛背笛，
和风吹落渡头云。
座中豪客洛阳才，
醉舞春风拂袖来。
明日却寻歌管地，
中庭空有折残梅。
坐卧常携酒一壶，
不教双眼识皇都。
乾坤许大无名姓，
疎散人中一丈夫。
田家僧舍有芳丛，
竞折繁枝献座中。
持语佳宾莫轻散，
林稍犹见夕阳红。
小树山榴近砌栽，
半含红萼带花来。
争知司马夫人妬，
移到庭前便不开。
云外丹青万仞梯，
木阴合处子规啼。
嘉陵栈道吾能说，
略似黄亭到紫谿。
指天指地展戈矛，
直至如今战不休。
假使羣灵都杀尽，
一身还有一身愁。
瘦云臞雪漱霜漪，
烟火无功合茹芝。
囊锦若编群玉府，
树鸡吟续晚唐诗。
千诗织就回文锦，
如此阳台暮雨何。
亦有英灵苏蕙手，
只无悔过窦连波。
好客连宵在醉乡，
蜡烟红暖胜春光。
谁人肯信山僧语，
寒雨唯煎治气汤。
离宫路远北原斜，
生死恩深不到家。
云雨今归何处去，
黄鹂飞上野棠花。
万口弥陀未饭前，
西方境界每依然。
何须更学王文度，
那处元非极乐天。
强梳蓬鬓整斜冠，
片烛光微夜思阑。
天意最饶惆怅事，
单栖分付与春寒。
曾经万锻不消融，
从此功归鼎鼐中。
四海丛林今淡薄，
何妨随处展家风。
海内知心人渐少，
眼前败意事常多。
问君底事浑忘却，
月下菱舟一曲歌。
主宾都落第三机，
阵阵开旗不展旗。
石火光中分胜负，
倒骑铁马上须弥。
每逢清夜坐更深，
白日忙忙各是情。
南北东西谁定准，
无穷天地始知名。
有箇将军不得名，
唯教健卒喝书生。
尚书近日清如镜，
天子官街不许行。
到处逢山便欲登，
自疑身作往来僧。
徒行至此三千里，
不是有缘应不能。
天风无际路茫茫，
老作月王风露郎。
只把千尊为月俸，
为嫌铜臭杂花香。
脱却鹴裘付酒家，
忍寒图得醉京华。
一冬天气如春暖，
昨日街头卖杏花。
寒江暮泊小舟轻，
白鹭栖烟丛苇鸣。
宽望远空浮湛碧，
老蟾惊玉弄秋清。
玉箫声断没流年，
满目春愁陇树烟。
豔质已随云雨散，
凤楼空锁月明天。
乘云不到玉皇家，
巖上仙桃几度花。
今日喜偕三益友，
看来丹灶炼黄芽。
渔樵欵乃日相呼，
舟楫生涯在画图。
我与渔樵同隠逸，
不须乞作自家湖。
一枝分遣到朱门，
未插铜壶已断魂。
龙液麝脐匀百和，
清流难洗浊江浑。
试问卧云深处客，
不知何以答升平。
荡然至化难逃避，
万里尧天一点云。
春在江村桑柘中，
多情十日雨兼风。
杜鹃北向劝归去，
我为故人聊复东。
水曹江左一诗家，
几度哦梅到月斜。
二十四桥春色里，
相逢只是说琼花。
寒雨萧萧桐叶惊，
浪浪还作夜阶声。
西风忽起幽人觉，
枕簟凉时向五更。
瑞锦窠应对锦郎，
谁将灵种到幽坊。
山深月冷梅花老，
压尽羣英是此香。
穴处尝闻太古时，
规炉凿地亦几希。
便成简易真淳俗，
坐唤儿孙共打围。
流水光中飞落叶，
白云影里噪幽禽。
人间几度曾孙老，
只有青山无古今。
清白冠他三少贵，
孤高独占九秋寒。
功成勇退东篱下，
不逐春红相牡丹。
爱花无处奈花羞，
着箇东风好诨休。
不是笑花花自笑，
一春几日得迟留。
纷纷铁马小回旋，
幻出曹公大战年。
若使英雄知□事，
不教儿女戏灯前。
等闲白却少年头，
悟得空时总不愁。
毕竟生来何所有，
只如水上一浮沤。
庆元宰相事纷纷，
说着令人暗断魂。
好听当时刘弼语，
分些官职乞平原。
晴红烟绿衬虚亭，
公退因来得野情。
落日东风懒归去，
拟将薄禄换溪声。
流水颓阳不暂停，
东流西落两无情。
不是世间人自老，
古来华发此中生。
一炬曹瞒仅脱身，
谢郎棋畔走苻秦。
年年拈起防江字，
地下诸贤会笑人。
一湾秋月浸香痕，
涤尽山前万古尘。
犹记当时老梳洗，
淡粧明镜照眉颦。
超然圣处过张颠，
整整斜斜落照边。
好写人间不平事，
叫开阊阖为笺天。
数点沙鸥掠野塘，
雨声初歇水微茫。
桥边十里荷花荡，
输与渔人卧晚凉。
洞南石燕接灵龟，
狮子峥嵘气与齐。
碧眼方瞳人不识，
三山正在玉华西。
岸行五里入真州，
城外荒荒鬼也愁。
忽听路人嗟叹说，
昨朝哨马到江头。
九转丹砂炼得成，
飘飘仙袂入青冥。
一泓寒水留真汞，
千岁长松产茯苓。
大儿阻饥颇废书，
小儿忍寒粟生肤。
妇纵有裈无一襦，
不敢缘此相庸奴。
延寿溪头歎逝波，
古今人事半销磨。
昔除正字今何在，
所谓人生能几何。
城中车马已喧喧，
竹下高人尚晏眠。
倚道公门少还往，
可能时到野塘前。
夜草春牋奏玉皇，
横波曾识水曹郎。
砚香留得东风在，
一吐嵬崔冰雪肠。
挑菜佳辰过夕醺，
又逢春社举清罇。
不为归遗东方态，
且对韶妍一醉昏。
御前羯鼓透春空，
笑觉花奴手未工。
一曲打开红杏蕊，
须知天子是天公。
东风残柳旧烟青，
不见长亭共短亭。
几处王孙芳草地，
胡僧相对坐看经。
参天韶石有馀奇，
臣视金精吏武夷。
鴈荡天台疑可仆，
瞿塘滟滪得非雌。
荠花如雪满中庭，
乍出芭蕉一寸青。
老子掩关常谢客，
短蓑锄菜伴园丁。
平湖奁镜净无尘，
地接西坛共一云。
安得御风如列子，
更邀明月访元君。
庐山突兀上霄汉，
使君豪气与相酬。
庐山虽好不足恋，
归矣当为苍生谋。
酤酒添庖趁晚饥，
冷淘堆椀照银丝。
羹芹有意无由献，
此味君王恐未知。
疏帘不下纵荷香，
梦破纱厨月满廊。
笑尽一杯鞭马走，
恍疑山色是家乡。
金牓重楼开夜扉，
琼筵爱客未言归。
衔欢不觉银河曙，
尽醉那知玉漏稀。
新妇骑驴阿家牵，
潦倒禅翁雪满颠。
不解炉头煨死火，
客来偏爱出人前。
苕水无声镜面光，
渔家孤艇泊中央。
十幅生绡谁画得，
一轮斜月一篷霜。
白日青天一钜儒，
清宵入梦忽蘧蘧。
觉来猛省戊申疏，
曾说中原乱易除。
两岸芙蓉雨洗粧，
愁将红泪照银塘。
抬头不起珠玑重，
柳外西风特地狂。
两桁垂杨护九重，
翠眉羞画旧隋宫。
柔条似怕君恩重，
低拂朱栏舞晓风。
谢安舟楫风还起，
梁苑池台雪欲飞。
杳杳东山携汉妓，
泠泠修竹待王归。
人问吾何爱一牛，
范僊真笔倍风流。
绳牵虽未如自放，
犹胜更着金笼头。
霜气横空月色明，
寒侵肌骨不胜清。
支筇忍冻游山径，
胸次都无世俗情。
紫微客写青苔壁，
不与寻常姓字同。
多谢溪烟知我意，
预先替作碧纱笼。
簏中是绢不能知，
妄把聪明察色丝。
五等人伦皆扫地，
多文好学欲何为。
江梅小树打头开，
便有红梅趁脚来。
趱得杏红开火急，
春风已落第三回。
曾戒观空与坐禅，
惟因唐使说真筌。
九年面壁谁能少，
秘密先当得祖传。
关头日落薄衣襟，
又对丛芦拥鼻吟。
尘土十年缠马足，
只凭双鬓照归心。
摩挲岁久马肝死，
洗涤尘开鸜眼鲜。
铜雀何人收废瓦，
铭文犹记建安年。
一树婆娑种月华，
夜阑依旧护风沙。
今年不往扬州过，
曾看夫人庙里花。
云鬓无端怨别离，
十年移易住山期。
东西南北皆垂泪，
却是杨朱真本师。
鬰鬰苍髯真道友，
丝丝红萼是乡人。
何时翠竹江村路，
送我柴门月色新。
菊花潭上菊花新，
不是花潭是寿杯。
天赐生朝千斛水，
一年一斛送将来。
漠漠西湖匝野烟，
夕阳柳下买归船。
关心一纸平安报，
雁字纵横写碧天。
笑擎云液紫瑶觥，
共请云和碧玉笙。
花下偶然吹一曲，
人间因织董双成。
水沫抛来骤出奇，
满空洒下雪纷披。
云端惊见双峰面，
恰是仙人剪水时。
关雎泽竭自师陉，
直到瓜丘烬六经。
户外流虫争掩鼻，
当年已作鲍鱼腥。
轩前丛玉是谁种，
笑里风姿件件宜。
耐久节高真不屈，
此情惟有雪霜知。
六宫粉黛溢三千，
一箇中间宠爱专。
自此世情生妄想，
推排妃子作神仙。
长涂终日困炎蒸，
破晓扶衰强趁程。
好是篮舆桥上过，
一钩斜月水中明。
夜来江雨宿蓬船，
卧听淋铃不忍眠。
却忆紫微情调逸，
阻风中酒过年年。
醉吟曾共倚江楼，
秾艳清香万柄秋。
荡子再归时已暮，
暮鸿惊散水悠悠。
山翁何处是便宜，
正是吟边得句时。
长向昇平风露里，
满天和气属吾诗。
翠云低护玉楼台，
露洗香苞逐渐开。
昨夜赏花人酒醉，
月中错认水晶杯。
思贤梦寝过商宗，
右武崇儒帝道隆。
总览权纲求治理，
羣臣臧否疏屏风。
词气纵横亦壮夫，
低回功业独何如。
可怜封禅遗忠意，
魂魄应须愧史鱼。
空梁诗板岁年多，
唯有秋虫占作窠。
闻道故人时拂拭，
此生无奈旧情何。
风前火烈逢真玉，
雪后大寒见老松。
携得此心归北去，
与君无处不相逢。
境界本来无善恶，
人间何处有新图。
欲知箇里真消息，
腊月寒松永不枯。
平田千亩万山中，
水脉高低处处通。
黄石一溪三十里，
暖风吹动稻花丛。
乔松翠竹锁禅关，
乘兴时来兴尽还。
懊恨刘郎招不得，
瘦筇独自入寒山。
凝碧初高海气秋，
桂轮斜落到江楼。
三更浦上巴歌歇，
山影沉沉水不流。
可必人间唯善事，
不由天地只由衷。
莫嫌效远因而止，
更勉其来更有功。
奋髯要斩高邮守，
攘臂甘驱好水军。
到得绕牀停辔日，
始知心服范希文。
年来鞍马困尘埃，
頼有青山豁我怀。
日暮北风吹雨去，
数峰清瘦出云来。
秦楼几夜惬心期，
不料仙郎有别离。
睡觉莫言云去处，
残灯一醆野蛾飞。
何处营求出世间，
心中无事即身闲。
门外水流风叶落，
唯将定性对前山。
雨不成游半路归，
逢花值柳倍依依。
朝来赖饮三杯酒，
醉卧西斋昼掩扉。
芗林一谱传清白，
以耐名轩更出奇。
修竹护牎梅夹路，
岁寒消息独君知。
古树閒云独抱琴，
琴声寂静树云深。
相如渴死文君老，
辜负题桥万里心。
无风寒色自凄迷，
晚日低笼一径微。
竹里鸠藏初未觉，
小车行过忽横飞。
雪飞浑不管梅嗔，
都把寒来障却春。
直恐雪欺浑冻损，
那知雪后越精神。
三叠秋风古调清，
移商换征许谁听。
周郎一顾扬鞭去，
云外数峰江上青。
疏泉洗石夸身健，
试墨烧香破日长。
若得三山安乐法，
不须更觅玉函方。
瘦竹挑云过此村，
十年前事总销魂。
当时新庙曾题字，
壁老泥枯半不存。
独抱韦编过客稀，
箪瓢不厌屡空时。
幽然自与庖羲近，
春去人间总不知。
朝来地碓玉新舂，
鸡蹠豚肩异味重。
便腹摩挲更无事，
老人又过一年冬。
江上巍巍万岁楼，
今春花鸟作边愁。
伤心欲问南朝事，
凤去台空江自流。
负土衣冠乱满园，
不知曹德是轩辕。
土山白尽忠臣发，
何似初来莫妄言。
平生多可曹修士，
说我唐诗最逼真。
不道蹇馿风雪里，
何如黄犊过比邻。
少别华阳万里游，
近南风景不曾秋。
红芳绿笋是行路，
纵有啼猨听却幽。
寒食风埃满客巾，
西湖烟雨送愁频。
日高未起鸟呼梦，
春晚不归花笑人。
今年田事谢苍苍，
尽有瓶罂卒岁藏。
只恐主家增斛面，
双鸡先把献监庄。
穿云络日苦悲吟，
涧底潺潺觅好音。
絃管笙簧寒碎玉，
源头深处细追寻。
雪平腰各立师边，
半夜输君得密传。
伴后村翁成二老，
比绛县人多一年。
焚香礼拜莫匆匆，
目睹心存对圣容。
忏悔多生尘垢罪，
愿承法水洗心胸。
行年六十已中枯，
雪映衰髯岁且除。
一齿骤然离左辅，
益怜大嚼远庖厨。
宾主有无俱遣外，
行藏须要出常情。
无栖泊处开门户，
月到中宵不敢明。
并蔕芙蓉出绿波，
靓粧鸾鑑照双娥。
风清月晓微开处，
无那幽人独见何。
石肠底事鬭清新，
赋就摛华万象春。
谁知袖手苦吟客，
中有筑巖和鼎人。
万柄绿荷衰飒尽，
雨中无可盖眠鸥。
当时乍叠青钱满，
肯信池塘有暮秋。
白凤烟霞控鸟窠，
骊龙珠耀祖山河。
当初捻起布毛意，
体用毗卢些子多。
雪压横枝卧浅波，
三花五蘂不须多。
平生为尔添诗兴，
今日无诗奈尔何。
帘捲黄昏月似眉，
瘦梅淡月两相宜。
樽前况有人如玉，
鬓畔疑横竹外枝。
先生道妙一时传，
我亦随机叩两端。
拈却司农无字印，
百川从此绝波澜。
此身闲得易为家，
业是吟诗与看花。
若使他生抛笔砚，
更应无事老烟霞。
艳杏夭桃日夜忙，
雨馀啼损不成粧。
元戎和气春风似，
又引笙歌看海棠。
桃花岭上觉天低，
人上青山马隔溪。
行到三姑学仙处，
还有刘阮二郎迷。
柳外披烟舒远目，
花边植杖坐芳茵。
能言百舌深藏叶，
解舞鹍鸡不避人。
泸岂无师万里寻，
壮如五月渡泸心。
先搜三毒无明种，
不动干戈纵又擒。
闻说君王御宴回，
宫人留钥内门开。
琵琶拨尽黄昏月，
不见花间凤辇来。
非非是是正人伦，
月夜花朝几损神。
薄俗不知惩劝旨，
翻嫌罗隐一生嗔。
横凿南山贯北津，
安知丰沛有真人。
六朝不得中原土，
犹使英雄欲过秦。
世事不中回首看，
湖山他日为吾来。
草衣木食相陪过，
肯把柴门取次开。
陇东流水向东流，
不肯相随过陇头。
祗有月明西海上，
伴人征戍替人愁。
葛制冰餐消几钱，
云栖水宿本臞仙。
回头背汗浑如雨，
赚却闲身四十年。
桥南桥北水溅溅，
江海归心已浩然。
素食日惭无补报，
临流端欲问归船。
一身和影共婆娑，
看尽人间两鬓皤。
要好只销长闭戸，
便开三径已为多。
水娇草媚掩山路，
睡槎鸳鸯如画作。
春光霭霭忽已暮，
主人刚地不放去。
斑簟如霞可殿铺，
更开新进瑞莲图。
谁人筑损珊瑚架，
子细看时认沥苏。
䌽舟归去海山青，
寂莫瑶台月自明。
啼雨落花春已尽，
梦魂何必更多情。
荔子初丹色半青，
玉肤未满已芳馨。
欲题书后三千颗，
须待烟林灿若星。
再出头来满面尘，
那堪鼓舌与摇唇。
松枯石烂凭谁委，
累及癡呆蹈碓人。
治水开陈遂刻碑，
钜贤留意向当时。
主翁不作知音贺，
妙绝如何见好辞。
山川炳焕似闢国，
风雨退收如解严。
老子真成无一事，
抱孙负日坐茆簷。
本来无住不名家，
唯有西干路不赊。
三度他心通败阙，
国师犹钓死虾蟆。
娇羞处子临妆后，
淡浄佳人出浴时。
无语倚栏如有恨，
生嫌别岸污臙脂。
猎猎天风吹酒醒，
茅茨篱落尚灯明。
梅花屋背无人见，
残角疏钟雪一城。
苏内翰木三五笔，
李夫人竹一二竿。
会得楞伽印心法，
不应来作画图看。
渐觉铜壶刻漏迟，
捲帘花日弄晴辉。
午窗睡美无人唤，
梦逐游丝自在飞。
南方山水生时兴，
教有新诗得寄馀。
路带长安迢遰急，
多应不逐使君书。
冠巾暑退才如律，
诗酒交情不作踈。
今夕孤光清到骨，
镂冰裁玉满林庐。
玉轮江上雨丝丝，
公子游春醉不知。
翦渡归来风正急，
水溅鞍帕嫩鹅儿。
万岁蛾眉不解愁，
旋弹清瑟旋闲游。
忽闻下界笙箫曲，
斜倚红鸾笑不休。
三月和风塞太空，
天涯海角竞青红。
不知花卉何远近，
六合内外俱春容。
长航驾浪入烟空，
大醉高吟天地中。
快事平生未曾有，
渡江才得一帆风。
君家池上几时栽，
千树玲珑亦富哉。
荷尽菊残秋欲老，
一年佳处眼中来。
少室山前日日风，
望嵩楼下水溶溶。
卷将春色归何处，
尽在车前榆荚中。
海棠花里奏琵琶，
沉碧池边醉九霞。
禁御融融春日静，
五云深护帝王家。
御儿溪北浣征衣，
重拂苍苔旧钓矶。
有弟对牀思久别，
呼儿置酒话迟归。
不识囊中颕脱锥，
功成方信有英奇。
平原门下三千客，
得力何曾是素知。
人事几何千载长，
南州一梦亦荒凉。
浮云忽散秋空晓，
双井如今水亦香。
汉武昇遐几度春，
金茎事迹总无闻。
悬崖更不承朝露，
空印纤纤十指纹。
无数青莎绕玉阶，
夕阳红浅过墙来。
西风莫道无情思，
未放芙蓉取次开。
残角吹霜月欲斜，
天寒无奈客思家。
不知野竹沧江上，
开到梅梢第几花。
朔风吹水鑑湖寒，
千里扁舟赴幕官。
路入蓬莱天尺五，
眼中见日与长安。
一琖华灯直万钱，
谁知下里取薪然。
绮纨照耀舆台体，
民得褐衣犹破穿。
汩汩尘埃阅岁华，
青山相见认空花。
清淮风月元无价，
凭仗诗翁为我赊。
红草青林日半斜，
闲乘小凤出彤霞。
略寻旧路过西国，
因得冰园一尺瓜。
复作骑馿不跨馿，
此生断酒未须扶。
独无锦里惊人句，
也得梁园画作图。
凤出明时欲览辉，
栖桐食竹屡来仪。
空山穷谷无丹穴，
肯伴鸱鸮共一枝。
万里归舟巨浪间，
只将青眼对青山。
青山好处惟彭泽，
出岫云归倦鸟还。
金鸭香销锦绣帏，
笙歌丛里醉扶归。
少年一段风流事，
祇许佳人独自知。
畏人常是袭人间，
人不能伤自往还。
争似鸾凰在寥廓，
更无尘虑杳难攀。
不鬬秾华不占红，
自飞晴野雪蒙蒙。
百花长恨风吹落，
唯有杨花独爱风。
午照当窗树影疎，
静听㶁㶁水鸣除。
便将一日平分了，
半用酣眠半读书。
尔自贪癡不肯閒，
江南多少好青山。
老夫为不爱官职，
买得狂名满世间。
筑台拜日恩虽厚，
蹑足封时虑已深。
隆准早知同鸟喙，
将军应起五湖心。
天留孤巘岌青冥，
约束淮流入汴京。
往事不堪回首望，
倚栏斜日看潮生。
长乐宫连上苑春，
玉楼金殿豔歌新。
君门一入无由出，
唯有宫莺得见人。
碧泓白石偃樛枝，
爱水嫌风老更低。
潭影中间龙影卧，
一山好处没人题。
百首新诗百意精，
不尤妃子只尤兵。
争如一句伤时事，
只为明皇恃太平。
六龙观稼奉宸游，
齐贺丰年荐麦秋。
后苑宴回卿相出，
内官金合送来麰。
前日堆银冻未消，
今朝满地踏琼瑶。
一杯蘸甲寒威退，
只要行人着酒浇。
云山影影接暗沙，
频见回鵰打暮鸦。
曾是吴王絃管地，
春风吹草不吹花。
门前春水碧于天，
坐上诗人逸似仙。
白璧一双无玷缺，
吹箫归去又无缘。
行携驯鹿寄消摇，
共饱山蔬与药苗。
本自入山缘服玉，
不应忘味待闻韶。
西风黄叶满江村，
瘦马来穿渡口云。
动地传呼逢醉尉，
谁何禁杀故将军。
雨馀残日照窗明，
风弄行云点点轻。
坐对庭阴人閴寂，
时闻蛛网挂虫声。
渔翁年几雪垂肩，
钓罢归来月一船。
明日酒醒寻伴侣，
卖鱼依旧禹祠前。
闲爱梅花住武林，
换人岁月已侵寻。
水边竹外相逢瘦，
一寸枝头一寸心。
千里关河一望间，
登临长到夕阳还。
欲驱征旆归朝去，
更倚高楼看暮山。
连夜愁阴苦戒严，
雪将寒雨鬭廉纤。
老人冻饿人情断，
米价何如酒价添。
绀裘久堕还天阙，
结佩乘云遗玉玦。
耿光灭没不可望，
一歃寒泉酹秋月。
素魄初圆恨翠娥，
繁华浓豔竟如何。
南朝唯有长江水，
依旧门前作逝波。
骊龙颔下亦生珠，
便与人间众宝殊。
他时若要追风日，
须得君家万里驹。
道启真心觉渐清，
天教绝粒应精诚。
云外仙歌笙管合，
花间风引步虚声。
房公堂是盖公堂，
漏下无声日正长。
应念常山蛇阵处，
有人搔首立斜阳。
避秦安汉出蓝关，
松桂花阴满旧山。
自是无人有归意，
白云常在水潺潺。
天地茫茫成古今，
仙都凡有几人寻。
到来唯见山高下，
只是不知湖浅深。
中郎有女能传业，
伯道无儿可保家。
偶到匡山曾住处，
几行衰泪落烟霞。
梅复春溪水遶山，
梅花烂漫水潺湲。
南秦地暖开仍早，
比至春初已数番。
绛帐何时得罢开，
为君叹息首空回。
亦知弹铗无人听，
收拾清诗分付梅。
吏来屡败哦诗兴，
雨作常妨载酒行。
忽见家家插杨柳，
始知今日是清明。
素月徘徊牛斗间，
天风吹鹤度函关。
一年似此佳时少，
唤起陈抟醉华山。
好农使者惯经常，
归路西风水国凉。
但使人皆歌美稷，
故应此即是甘棠。
银山铁垒洞庭秋，
又见鸱夷一叶舟。
且是云仍高一着，
祗将山水事清游。
支藤乘兴入春郊，
梅压疎篱亚竹梢。
剩喜此行诗有料，
吟来浑不费推敲。
一夜新霜着瓦轻，
芭蕉心折败荷倾。
奈寒惟有东篱菊，
金蕊繁开晓更清。
长峦谷口倚嵇家，
白昼千峰老翠华。
自履藤鞋收石蜜，
手牵苔絮长莼花。
万古神山入盛谈，
而今真得对晴岚。
禅门邂逅能留客，
茶泛磁瓯酒欲酣。
江上花催问礼人，
鄱阳莺报越乡春。
谁怜此别悲欢异，
万里青山送逐臣。
铜牛肚里虽无物，
中有深深似涧渊。
牧童不暇闲吹笛，
苦为诗人滴砚泉。
千载遗踪一窖尘，
路傍耕者亦伤神。
祖龙算事浑乖角，
将谓诗书活得人。
石坡泥浅无虫蚓，
小竹才高一尺馀。
独自行行无可啄，
低头努觜欲何如。
少野不来君又去，
独看花柳不成春。
江湖岂是无兄弟，
如此知心有几人。
渭曲山阴到者稀，
浮休一见便开眉。
客来不必多嗟赏，
自古词人是画师。
化工到得巧穷时，
东补西移也大奇。
君看桄榔一窠子，
竹身杏叶海棕枝。
数骑红籹晓猎还，
销金罗韈缕金环。
佯佯走马穿花过，
拂拭雕弓对御弯。
吴波越峤翠争流，
过尽残春懒出游。
花下看谁飞白马，
雨中怜我拥黄䌷。
忆饯良人玉塞行，
棃花三见换啼莺。
边场岂得胜闺阁，
莫逞琱弓过一生。
壑底云香不等雷，
便携石鼎与俱来。
鹁鸠唤得西溪雨，
顿得春从齿颊回。
天边新月一絃生，
堂上美人肢体轻。
何似君家庭下竹，
孤风髙节照人清。
近船古岸不胜高，
浪划涛剜似削刀。
层石层砂层腻土，
僧厨蒸出栗黄糕。
虽扼咽喉□□间，
犹□□脉得良医。
□□□□平成报，
重读磨崖□字碑。
早知皆是自拘囚，
年少因何有旅愁。
自是不归归便得，
陆乘肩舆水乘舟。
同心实步叩南泉，
云节空巖廓杳然。
一室清风千古意，
自非声色问玄玄。
冲雨西来又雨归，
出门重为此山悲。
重重俗屋遮藏尽，
无复新轩扁乞芝。
无身尚拟魂相就，
身在那无梦往还。
直到他生亦相觅，
不能空记树中环。
待漏齐趋圣节筵，
云开金阙上青天。
平明引入长生殿，
共祝尧云百万年。
千年风采逢明主，
一寸襟灵慕昔贤。
待看朝廷兴礼让，
天衢何敢鬬先鞭。
久着南冠殊未癡，
长淮水暖鲚鱼肥。
更无一点蔫红在，
只有杨花作阵飞。
冷澹篇章遇赏难，
杜陵清瘦孟郊寒。
黄金作纸珠排字，
未必时人不喜看。
美酒岂无留客饮，
好花犹解向人开。
多情不忍阻花意，
未醉何须辞满杯。
汉相巖巖真国英，
门庭曾是接诸生。
阳秋谈论四时具，
河岳精神一座倾。
南内天花照从官，
上皇春醉圣情欢。
月中閒说骊山事，
笑向将军道阿瞒。
屡从樽酒接从容，
叔宝风姿照座中。
他日相逢年益老，
棋坛尚可角雌雄。
疏影离奇色更柔，
谁将红粉点枝头。
牧童睡起朦胧眼，
错认桃林欲放牛。
小雨班班湿画栏，
一番重做杏花寒。
春衫拈起还慵着，
却忆天涯客袂单。
汉水沉碑安在哉，
千年岘首独崔嵬。
平生不作羊公计，
但欲无名死草莱。
示现人间忍辱仙，
单提独弄祖师禅。
生涯一钵无安处，
惟有声名万古传。
片石玲珑水抱根，
巧栽松竹间兰荪。
怕人触弄鱼儿活，
疎织筠笼护瓦盆。
瞿聃尽道色非色，
愚圣共知东是东。
一纸画图都掌大，
谁言遮壁意无穷。
云麓先生坐山癖，
脚头尚欠到罗浮。
藏山欲作千载计，
试问书成可寄不。
篱落秋花未得霜，
嫣然一笑媚秋阳。
可人风味撩诗兴，
不记姚家宫样黄。
荷盖高低绿影凉，
露珠忽自泻秋光。
旧曾棹过高林浦，
雨湿臙脂柄柄香。
洛阳归客滞巴东，
处处山樱雪满丛。
岘首当时为风景，
岂将官舍作池笼。
草满门庭隐者家，
却贪禄仕醉纷华。
北山不用讥猿鹤，
亦有人嘲两部蛙。
褐衣曾替衮衣愁，
肉食谁知藿食忧。
斩马尚方无可借，
夜深灯下看吴钩。
云横平野近人低，
似縠如纱只隔溪。
行到溪东元不见，
回头却复在溪西。
活被人埋汝水濆，
新丰一曲杳无闻。
可怜娇舞曹家女，
不嫁春风嫁白云。
海湧当年有旧山，
吴王侈葬倚层峦。
谁知国破丘陵在，
兄弟幽居属二难。
须到露寒方有态，
为经霜裛稍无香。
移根若在秦宫里，
多少佳人泣晓妆。
龙山晴雪凤楼霞，
洞里迷人有几家。
我为伤春心自醉，
不劳君劝石榴花。
心爱仙山役世缘，
乘轺欲去谩留连。
更祈秋日停羲驭，
莫遣回头怨暝烟。
长安调鼎黑头公，
一旦复餗腰领红。
饭稻羹蔬三万日，
争如且作多田翁。
残雪浮光莹晓枝，
肯随红紫鬬妍姿。
年年寒食风和雨，
天遣开花值此时。
如说而行炳日星，
回澜一柱屹亭亭。
湖边安得磨崖石，
只刻尊僧篇作铭。
齿豁童头老可憎，
艰难相值历何曾。
吹箫问渡愧未达，
终有心头一点蝇。
纸窗未白烛微明，
鹎鵊枝头一两声。
却忆去年桃李后，
淮阳旅舍听残更。
蓬莱云近绮疏明，
鹤砌分茶午梦晴。
何似林间看不足，
并呼鸥鹭狎齐盟。
草亭亦欲识诗葩，
连夜开将雪树花。
清处尽强陶学士，
不关羔酒与龙茶。
脸上桃花春自开，
眉边柳色日全回。
遥知弄粉粧成晚，
应待温郎玉镜台。
叠影重纹暎画堂，
玉钩银烛共荧煌。
会应得见神仙在，
休下真珠十二行。
路绕苍山石挂藤，
结庐深入白云层。
泉鸣便隔人间世，
采药知从何处僧。
兵火相寻音问绝，
登髙寓目空伤神。
金华山且望不见，
况乃欲见山下人。
眼明尚见蝇头字，
暑退初亲雁足灯。
历历胸中千载事，
莫将轻比住庵僧。
雨过长空云出溪，
稻苗刺水绿初齐。
山花也解怜行客，
旋放繁英衬马啼。
牵马街中哭送君，
灵车辗雪隔城闻。
唯有山僧与樵客，
共舁孤榇入幽坟。
惭愧君家好弟兄，
风流宜与晋人并。
青鞋布袜能从我，
共入庐山深处行。
幽谷那堪更北枝，
年年自分着花迟。
高标逸韵君知否，
正在层冰积雪时。
堂上一言何自发，
分明太极本真存。
因知忍性元皆善，
利欲遮迷只自昏。
两崖古树千般色，
一井寒泉数丈冰。
欲问前朝戴居士，
野烟秋色是丘陵。
老人七十仍沽酒，
千壶百甕花门口。
道傍榆荚仍似钱，
摘来沽酒君肯否。
扬州风物转头非，
又是葵榴得意时。
班扇入怀君莫恃，
秋来那免弃捐悲。
圣道由来自坦夷，
休迷佛学惑他岐。
死灰槁本浑无用，
缘置心官不肯思。
湖边花底旧论诗，
再要寻盟今若为。
道是鶑啼无点泪，
教鶑闻此也垂洟。
闭户何缘得句来，
开窗更倩雨相催。
只言春色都归去，
小树桃花政晚开。
宿雨留云被半巖，
晴光飘散雪毵毵。
沾衣不识骨轻重，
下有老龙无底潭。
宴寝奉朝鸣采玉，
良辰袭庆表长丝。
仰承中壸垂芳裕，
永播周南逮下诗。
几年闻此好名围，
平地黔巫翠扫天。
萧岸半摧林影暗，
乱萤閒自点湖烟。
衲僧毛病没星星，
刚被傍人授记成。
万壑松涛撼明月，
隔溪误认倒屙声。
客航收浦月昏黄，
野店无灯欲闭门。
半出岸汀枫半死，
系舟犹有去年痕。
文殊笑，普贤嗔，
眼里无筋一世贫。
相逢尽道休官去，
林下何曾见一人。
雨小宁论旱可濡，
凉生但喜病微苏。
归云返照当年句，
落在君家我所无。
甘霖长濑四五尺，
宿雾缄山三两重。
慙愧□□□□策，
年年来为母浇松。
开岁春风我亦归，
雪云犹带雨霏霏。
不须别酒添乡思，
待上灵山同振衣。
章华台外千株柳，
翠影如云照碧天。
霜叶露条应剪尽，
可怜愁杀树头蝉。
江草知寒柳半衰，
行吟怨别独迟迟。
何人讲席投如意，
唯有东林远法师。
句激西江万丈流，
此心端欲赋归休。
时时只把诗囊锦，
换得萧骚两鬓秋。
千寻石上隐麻姑，
会教蔡经起鼎炉。
丹成龙去今何在，
虎迹巖前叫鹧鸪。
无相无空无不空，
拈槌竖拂警盲聋。
解道狗子无佛性，
焉知全体与空同。
鹤叫风悲竹叶疎，
谁来五岭拜云车。
人间肉马无轻步，
踏破先生一卷书。
徧身是，通身是，
浄洁浑身涴却屎。
拽来露出猛风吹，
谁教背手摸枕子。
杏绿桃绯一片春，
后庭花卉尽坤珍。
秋千峻架临芳径，
须信韶光每岁新。
滕王阁畔遥招手，
汴水堤边未点头。
要得锦鳞来上钓，
大家撑动木兰舟。
武昌门外柳如烟，
想见潘侯枕曲眠。
欲借一帆春水去，
江边皆是楚州船。
老夫年来百不悲，
夜听羣儿声吾伊。
呼儿握手长太息，
不见侬家数口饥。
桐林老子俗情无，
览胜探奇不觉晡。
幸尔清溪好明月，
如行四十里冰壶。
塞黑云黄欲渡河，
风沙瞇眼雪相和。
琵琶泪湿行声小，
断得人肠不在多。
栈云零乱驮铃声，
驿树轮囷桦烛明。
清梦不知身万里，
只言今夜宿葭萌。
桂岭环城如雁荡，
平地苍玉忽嶒峨。
李成不在郭熙死，
奈此百嶂千峰何。
非律非禅自在身，
免丁不纳没公凭。
明知未是庞居士，
且可题为破戒僧。
逊敏工夫不可偏，
两端相济若韦弦。
允怀固是常存养，
明善谁知合在先。
鸟啼花动却春寒，
雨压青旗卷画干。
多事今年废诗酒，
烦君传语问平安。
青天白日常相应，
眼明方晓猕猴镜。
自从旷劫不揩磨，
知音谩举无生令。
雨打船蓬声百般，
白头当夏不禁寒。
五湖七泽经行遍，
终忆吾乡八节滩。
举世知心独有韩，
为何无发强加冠。
若人了得推敲事，
僧服儒衣一样看。
苍翠云峰开俗眼，
泓澄烟水浸尘心。
惟将道业为芳饵，
钓得高名直到今。
帝遣银河下太微，
馀波散绕野人扉。
此行步步有佳处，
盘礴孤亭试解衣。
群芳万品递相催，
若说高标独有梅。
会得东君无别意，
为怜清淡使先开。
昨日龙舆幸宝文，
宸毫金轴展风云。
前朝御印从头拆，
重整牙籤甲乙分。
花残院静昼阴长，
困思瞢腾下绣床。
肯信村中蓬鬓女，
夜灯辛苦织机忙。
路落林湾得小庵，
轩窗都在万松间。
兹游不为寻僧至，
更拟缘云度一山。
百年应尽便应尽，
坐脱立亡夸小儿。
酪出乳中无别法，
死时何苦欲先知。
老来忧患易凄凉，
说到悲秋更断肠。
世事不堪逢九九，
休言今日是重阳。
门前柿叶已堪书，
弄镜烧香聊自娱。
百世窗明窗暗里，
题诗不用着工夫。
先生嗜菊菊中仙，
不把东篱博秫田。
九日于中谁不爱，
勤餐何可得延年。
上林春色正繁华，
公子联镳去赏花。
贪弄玉杯泥样醉，
笙歌丛里簇归家。
万古亭亭倚碧霄，
不成擎亦不成招。
何如掬取天池水，
洒向人间救旱苗。
眼穿只候卖柴回，
今日堡城门不开。
籴米已无消息至，
黄昏惆怅下山来。
全似苍崖湧月轮，
暗林横贯一溪明。
家中幻出山中景，
圮上追凉恰二更。
馆娃宫外邺城西，
远映征帆近拂堤。
系得王孙归意切，
不关春草绿萋萋。
螺青山绾青螺髻，
地锦花铺锦地衣。
雨过花娇山色蒨，
疑山解舞欲狂飞。
俗子与人隔尘劫，
何啻相逢风马牛。
夜读杨卿南海句，
始知天下有高流。
空里形骸梦里身，
梦中身世莫追寻。
可怜一脉巖前水，
流入人间古到今。
自知无物染尘埃，
说甚娘生眼未开。
听汝噇空噇弗了，
先须还我饭钱来。
自程文法较锱铢，
汗竹韦编付烬馀。
倒置重轻矜缜密，
不知三十六年疏。
倚溪侵岭多高树，
夸酒书旗有小楼。
惊起鸳鸯岂无恨，
一双飞去却回头。
北山何意阻清游，
似为江山挽得留。
客未言归君好事，
此盟端肯再寻不。
高唐不是这高塘，
淮畔荆南各异方。
若向此中求荐枕，
参差笑杀楚襄王。
监官州牧趣修围，
里正喧呼急报饥。
店舍无烟鸡犬静，
山村桃李已空枝。
才是贪他便着他，
其间半露又全遮。
只今谁是傍观者，
一笑何劳挂齿牙。
一气东南三斗牛，
祖龙空为子孙忧。
金陵地脉何曾断，
不觉真人已姓刘。
云里不闻双鴈过，
掌中贪见一珠新。
秋风嫋嫋吹江汉，
只在他乡何处人。
势利驱人去若流，
君才六十便归休。
归时不及家无有，
但问松安竹健不。
世人箇箇学长年，
不悟长年在目前。
我得宛丘平易法，
只将食粥致神仙。
孤芳皎皎怕人知，
欲近清香远却宜。
认得清香端的处，
等闲着眼莫相疑。
三径应缘二仲开，
定交笑指岁寒梅。
却嫌桃李无区别，
下有成蹊俗客来。
一枝春晓破霜烟，
影写清陂最可怜。
衲被犯寒归吮墨，
也知无地着朱铅。
山外晴云数点鸦，
寸心芳草共天涯。
夕阳城上游人少，
十二栏干杨柳花。
萧萧慈竹鸟呼风，
宛似山光小阁东。
剩欲杖藜寻昨梦，
更添红绽绿阴中。
妙年才气擅超群，
试吏来司泮水芹。
行矣玉堂应召直，
忍将风袂与君分。
玄盖天中万象垂，
洞门无钥许人窥。
仙踪直与华阳接，
能继玄同有阿谁。
虽言千骑上头居，
一世生离恨有馀。
叶下绮窗银烛冷，
含啼自草锦中书。
当年一弃会稽侯，
大墓烟芜锁别愁。
惆怅不逢郎衣锦，
至今粉骨尚含羞。
天与羣芳十样葩，
独分颜色不堪夸。
牡丹芍药人题徧，
自分身如鼓子花。
青山曲折锁瑶扉，
俗客频劳揽芝衣。
更看临流轻指顾，
翠蛟化作玉龙飞。
一日无诗气还浊，
百年有限身更孱。
西湖多少好风月，
何时买屋安萧閒。
待船聊复驻征骖，
手撚梅花望翠岚。
花似若人清绝俗，
故从江北寄江南。
二十四考成何事，
三百六十长是闲。
古今穷达置勿论，
坐看烟云生西山。
就身打劫壮吾曹，
唤得贤侯智眼高。
忿色不知何处去，
珠回玉转透云袍。
水色风光近使君，
浥尘轻雨逐车轮。
暂来不宿宜无恨，
多少行春不到人。
寒压新春雪不融，
布衾如銕坐衰翁。
烦君又送南山炭，
更放残炉一夜红。
周室孤危若旅人，
诸侯谁复肯来臣。
成公不是朝天子，
假道京师会伐秦。
清篇属我慰平沉，
密密玄关领会新。
从此倚门麾捕影，
更将形似许诗人。
上头上面得人憎，
少见生狞箇样僧。
莫道无又轻放过，
病来无力举乌藤。
忆昔同游紫阁云，
别来三十二回春。
白头相见双林下，
犹是清朝未退人。
二月春风杨柳青，
闻郎系马到长亭。
相思情味如中酒，
折尽梨花嗅不醒。
龙甲虬髯不可攀，
亭亭千丈荫南山。
应嗟无地逃斤斧，
岂愿争明爝火间。
解脱门中宿已知，
种花生性岂须期。
诏书四反终难起，
不要浮名不待时。
小窗午热倦如柳，
睡起雨来江浪声。
快意百年浑似此，
不须浮海觅长生。
一窗新绿惬幽情，
袖手哦诗取次成。
墙外蜜蜂来又去，
可怜终日太忙生。
依在心，殃在身，
汝身非与我同真。
臭烂腥臊无用处，
识神沈劫堕迷津。
喧喧谁暇听歌讴，
浪遶春潭逐䌽舟。
争得心如汝无事，
明年今日更来游。
一咏桃花谪九年，
何如兵卫日高眠。
苦嫌不得文章力，
得力教君更可怜。
满江流水万重波，
未似幽怀别恨多。
目断亲闱瞻不到，
临风挥沔独悲歌。
礼成虽曰非常庆，
圣敬居然不已纯。
玉女宓妃犹屏欲，
先开梅厦访儒臣。
斤除介甲更加鞭，
隽永丰腴旧所便。
蛏弟蛤兄从倚市，
车公酒处信光前。
悲莫悲兮生别离，
登山临水送将归。
武昌无限新栽柳，
不见杨花扑面飞。
我似灵鲲初化鹏，
径辞北海向南溟。
可烦更借扶摇力，
已度臯兰望紫庭。
独芳三径属秋深，
清致贞姿快赏心。
解道卓为霜下杰，
平生靖节最知音。
晚禽噪竹百千翅，
残菊横枝三两花。
好在山园养衰废，
风波不到野人家。
拟结三间剩种梅，
要令绕屋积琼瑰。
与公酥酪元同味，
投老时须共一杯。
晚凉含笑上兰舟，
波底红妆影欲浮。
陌上少年休植足，
荷香深处不回头。
山蕨如拳未有筋，
溪鱼子腹不生鳞。
明朝二味三杯酒，
此意良真莫语人。
忆探骊龙颔底珠，
湘山同赋夜啼乌。
当时吟罢鬼神泣，
此段如今扫地无。
山中众木自纷纷，
移徙孤根独不群。
更与清风同烈烈，
便先八俊继三君。
力不能裨鬬野龙，
仅于北鄙有边功。
蝇随骥尾犹千里，
也得依名四七中。
春禽叶底引圆吭，
临罢黄庭日正长。
满院柳花寒食后，
旋钻新火爇炉香。
两枝杨柳小楼中，
嫋嫋多年伴醉翁。
明日放归归去后，
世间应不要春风。
汝今未老早安排，
窣堵波从此地开。
胜处笑曾舒老眼，
好一矗矗送青来。
雀声啧啧燕飞飞，
在得残红一两枝。
睡思乍来还乍去，
日长披卷下帘时。
当时夫死若求归，
凛然义动单于府。
不知出此更随俗，
颜色如花心粪土。
晓烟如练曳平津，
一棹东风两岸春。
岛鹭沙鸥休恋我，
北堂归有白头亲。
问我生涯祇是船，
子孙各自赌机缘。
不由地，不由天，
除却簑衣无可传。
酒欲醒时邻已静，
斗横月落尚闻桡。
炷香杯茗灯相照，
不枉人生又一宵。
新建阿房壁未干，
沛公兵已入长安。
帝王苦竭生灵力，
大业沙崩固不难。
怀州别驾生贤丁，
盘谷先生有外甥。
暂屈才能居管库，
会看胜蹋继家声。
海榴殷色透帘栊，
看盛看衰意欲同。
若许三英随五马，
便将浓豔鬬繁红。
数篇骚雅名虽远，
三拜逢迎礼过差。
补得唇来身巳老，
灌园何苦更咨嗟。
雪蚪轻骏步如飞，
一练腾光透月旗。
应笑穆王抛万乘，
踏风鞭露向瑶池。
碧嶂横陈似断鼇，
画阑相对两雄豪。
东轩只有云千顷，
不似西山爽气高。
独活他乡已九秋，
刚肠续断更淹留。
宁知老母相思子，
没药医治白尽头。
急雨初收宫殿明，
红薇花落暑风清。
忽传午正惊残梦，
寂寂西轩喜鹊声。
石壁虚涵云气深，
水帘簌簌堕璆琳。
客来但爱幽栖好，
谁识岑公万古心。
纵有灵符共䌽丝，
心情不似旧家时。
榴花照眼能牵恨，
强切菖蒲泛酒巵。
波面摇风暑气微，
秃巾来坐钓鱼矶。
相看月堕行人尽，
只有流萤上下飞。
形生收摄出尘笼，
一颗圆光色与空。
槽厂有人来作祖，
自然吟入太无中。
本是飘然不系船，
迩来清兴为梅牵。
小春枝上含珠颗，
蜡屐还须破晚烟。
瓜花零落豆花繁，
秋入隋家旧苑看。
水调遗音今寂寞，
空馀坏道泻哀湍。
无价明珠暗处悬，
夜深将把木人穿。
谁知却被泥牛见，
吞入红霞碧浪渊。
每忆西山千丈秀，
云霾对面失空青。
千林夜雪无人迹，
独策羸骖带晓星。
珍御权收挂垢衣，
憨憨稳放一头低。
全身直入草里辊，
东倒何妨复攂西。
雨过荒池藻荇香，
月明如水浸胡床。
天公作意怜羁客，
乞与今年一夏凉。
伤春那得易为情，
世味年来一一更。
驰马弯弓今日事，
儒冠深觉误平生。
暖入平林啭鸟鶵，
日烘花气满庭隅。
道人元不关春事，
肯把新晴饷客无。
偶存名迹在人间，
顺俗与时未安闲。
来谒大官兼问政，
扁舟却入九疑山。
蝼蛄偷火照田沟，
山鬼移灯上树头。
枫岸夜深茅屋闭，
月明沙鸟自相讴。
八月西风蝉噪时，
萧萧疏叶已辞枝。
烟村物景都无頼，
况是登临有所思。
上皇銮辂重巡游，
雨泪无言独倚楼。
惆怅眼前多少事，
落花明月满宫秋。
明招一拍和人希，
此是真宗上妙机。
石火瞥然何处去，
朝生凤子合应知。
南路磋跎客未回，
常嗟物候暗相催。
四时不变江头草，
十月先开岭上梅。
除却金虀霜后枨，
更无一物可诗情。
诚斋配以彭生脔，
岂不冤哉五鼎烹。
黄金台逈鸳鸿集，
碧玉壶深日月长。
大隠从来在朝市，
谪仙况复富文章。
䌽架清阴接凤楼，
分班左右各朋俦。
就中最得抛梭便，
不碍珠门紫绣毬。
龙肝雉尾瓜莼好，
玉核金槌枣柰香。
只有牛心犹未割，
愿如逸少得先尝。
景德祥符草野臣，
登封曾望属车尘。
已经成住坏空劫，
犹是东西南北人。
天上明光四度登，
古今屈措几人曾。
放光近向庐山顶，
莫谓文殊夜放灯。
上官多是叹穷途，
得替行装尽有馀。
唯有甘棠刘法掾，
来时骑马去骑馿。
更漏沉沉人响绝，
唯有松风韵清切。
是非荣辱不相关，
独卧南轩半床月。
松鸣竹啸响千崖，
为底炎蒸吹不开。
自是笋舆趋北去，
薰风不是不南来。
汉家分土建忠良，
铁券丹书信誓长。
本待山河如带砺，
何缘葅醢赐侯王。
巍巍宝甃耸青冥，
轩后开基向此生。
云瑞已随仙驭远，
电光犹绕北枢明。
阁在青围翠绕中，
何时我辈略搘筇。
亦闻佳处无多子，
只有千峰与万峰。
雨涨溪浑欲断桥，
水乡风物转萧条。
烦君下笔留春住，
令我寒窗不寂寥。
湖海元丰岁又登，
稆生犹足暗沟塍。
家家露积如山垅，
黄发咨嗟见未曾。
人无气节何足道，
腹有诗书自不同。
实学真才谁具眼，
江湖难遇杜司空。
去年石上君携我，
今日溪边我送君。
世事尽从朝晚过，
人情难必死生分。
自古功名亦偶谐，
胸中要使浩无涯。
可怜赫赫丹阳尹，
数颗槟榔尚系怀。
八盘九曲已荒凉，
四圣三贤半在亡。
乍见少年犹眼缬，
只缘山色与湖光。
草声真似过田间，
唧唧虫催兴未阑。
珍重小舆能从我，
夜深穿遍竹阴寒。
遶山脩竹晓参差，
叶叶涂霜坠碧枝。
日脚渐高风乍起，
萧萧恰似雨来时。
香如江路晚风腾，
色似蜂房晓露凝。
姓蜡名梅俱是假，
世间多少墨成蝇。
平生志愿各怀归，
今日江湖乐自知。
一艇一蓑明月夜，
竿头丝动得鱼时。
行边使者几时回，
寄我清风欲满怀。
已把十诗镌乐石，
为公满意落新斋。
我爱商山茹紫芝，
逍遥胜似橘中时。
纷纷玄白方龙战，
世事从他一局棋。
竹几蒲团石室中，
细书抱朴校参同。
寄声碧眼朱高士，
何必携琴下阆风。
众山环环万山过，
骈首三峯当道卧。
鬭分蛇鼠旧何人，
绘入麒麟今几箇。
禹巡吾国三千岁，
陈迹销沉渺莽中。
岂独江山无定主，
苔矶知换几渔翁。
时平物茂岁功成，
重翟排云到玉京。
四海未知春色至，
今宵先入九重城。
各将财本去经营，
上国如天好趁晴。
未出门时先算帐，
如何得到凤凰城。
如何是佛烂冬瓜，
咬着冰霜透齿牙。
根蒂虽然无窖子，
一年一度一开花。
天为黎民生父母，
胜景直须尽寰宇。
岂同臣庶作园池，
但隔墙篱分尔汝。
浓云漠漠雨毛空，
染出桃腮照眼红。
遮莫异香飘几席，
多情拂掠谢东风。
倚阑人瘦怨东风，
从此吹香梦亦空。
春色自随鶑蝶去，
杨花飞入画楼中。
宫砖卖尽雨崩墙，
苜蓿秋红满夕阳。
玉树后庭花不见，
北人租地种茴香。
肯从悟室课儿书，
啮雪风流却减渠。
我爱信陵冠带意，
任教句法问何如。
若耶北与镜湖通，
缥缈飞桥跨半空。
陵谷变迁谁复识，
我来徙倚暮烟中。
雨霪道坏困泥涂，
木石纷然赖里闾。
但使仅堪行便足，
我无长戟与高车。
东西车马走秦川，
扰扰飞尘混晓烟。
我亦中间游宦者，
尚惭无语赋归田。
手种桃花满北山，
花红艳艳照春湾。
不知何代儿孙老，
却见渔舟乍往还。
解颐诗训忆趋庭，
四十专城发尚青。
屈指世间无此乐，
路行争看老人星。
人言千里本同风，
何似如今一信通。
万浪千波浑不涉，
新罗元在海门东。
桑柘穷头三四家，
挂罾垂钓是生涯。
秋风忽起溪滩白，
零落岸边芦荻花。
清和天气半阴晴，
下轿携筇取次行。
不奈永丰山色好，
云窥雾看未分明。
再兴炎祚抚华戎，
成就南讹长养功。
仁似薰风来不断，
寿如午景恰当中。
小阁春温借隙光，
风帘不挂最宜香。
窗前睡鸭吹云缕，
聊与幽人度日长。
底事更深睡不感，
惜花爱月两关情。
黑甜一枕虽云美，
未省人间有此清。
雨霁烟凝正夕阳，
子规啼断几人肠。
东风不动些情思，
无限落花春自香。
一盏扶头又半酣，
久无归梦到江南。
桃花欲发杏花谢，
细雨斜风三月三。
琵琶马上去踌躇，
不是丹青偶误渠。
会得吴宫西子事，
汉家此策未全疎。
走马平欺刺绣坡，
放船横截乱丝涡。
从来倚箇心平稳，
遇险方知得力多。
澄澄方沼玉庭前，
天产双英并萼莲。
含秀同芳应有感，
故来清禁启妖妍。
葵花已过菊花开，
万里西风拂面来。
问字今朝几人至，
细看屐齿破苍苔。
堂上华颠泣欲枯，
哭声那解到黄垆。
千般欲解郄公意，
难得嘉宾一箧书。
纸上陈言六万馀，
一音清彻夜堂虚。
逢人若问经头字，
但道从来不识书。
今古茫茫浪着鞭，
谁知圣学有真传。
请君细诵复斋记，
直到羲爻未画前。
床头酿酒一年馀，
气味全非卓氏垆。
送与幽人试尝看，
不应知是百花须。
搅睡禽声晓傍簷，
泥人花气午穿帘。
欢情老去年年薄，
困思春来日日添。
古木寒鸦噪夕阳，
六朝遗恨草茫茫。
水如香篆船如叶，
咫尺西陵不见郎。
择乳鹅王非鸭类，
影鞭良马本龙媒。
正中妙叶无人会，
句里空惊法眼开。
学道先须不要癡，
癡心未了转狐疑。
迷云头上黑如墨，
白日茫茫几箇知。
淡淡清霜薄薄冰，
晓寒端为作新晴。
殷勤唤醒梅花睡，
枝上春禽一两声。
南浦晴来涨绿波，
他乡春事已无多。
禅心总作空花观，
孤负尊前一曲歌。
直取浩歌论纂纂，
肯容三爵径油油。
送花明月怜人杀，
怗体红波凝不流。
涤灶炮牲献腯肥，
一巵滴酹纸钱飞。
提壶挈馌分肴酒，
村北村南祭社归。
想象盘铭号涤斋，
涤斋端得苦安排。
清清流出源头水，
浴德澄清未有涯。
暮天云尽远山空，
夜夜西风入汉宫。
铁笛一声千古恨，
月明人在女墙中。
老无穉子为应门，
病有毗耶伴此身。
相府梵宫均是幻，
却须舍宅即离尘。
甚矣今年老见侵，
玉芝堂冷敝衣衾。
梦魂夜夜寻兄弟，
率饮亭前坐石砧。
久戍临洮报未归，
箧香销尽别时衣。
身轻愿比兰堦蝶，
万里还寻塞草飞。
避暑最须从朴野，
葛巾筠席更相当。
归来又好乘凉钓，
藤蔓阴阴着雨香。
人间无地不巇嵚，
刺眼医门剑戟森。
操术不为流俗变，
始知夫子有恒心。
秦时日月汉山河，
家计今谁与仲多。
天子不知天下贵，
酒中惟唱沛中歌。
一年不访李红娘，
今日过门意已忘。
嘶入画桥东畔路，
紫骝犹记旧垂杨。
人间爵禄颂公难，
自有家传一品官。
己亥年生逢己亥，
从今甲子别开端。
十年壮节下清都，
鹢首常辞负弩驱。
一棹西来黄篾舫，
闸胥指点若樵渔。
滟滪滩头君莫行，
瞿塘峡里不论程。
龙吟小雨蜀天黑，
等有明朝春水生。
枕映疎容晚向欹，
秋烟脉脉雨微微。
逆风障燕寻常事，
不学人前当妓衣。
芙蕖的历抽新叶，
苜蓿阑干放晚花。
白下门东春已老，
莫嗔杨柳可藏鸦。
吕氏强梁嗣子柔，
我于天性岂恩讐。
南军不袒左边袖，
四老安刘是灭刘。
金沙安敢齿酴醾，
白白红红间却宜。
但是篱边多种取，
他年步障要相随。
江公孤愤不宜秋，
吟作秋虫到白头。
过我可为千日醉，
从公难作百钱游。
诗无彫刻未为癖，
战胜纷华聊自肥。
万里归期劳梦想，
百年世事几从违。
月满星移水照天，
南飞乌鹊影翩翩。
虽然上属牵牛分，
不为秋河织女填。
风扫三峨山外雨，
霜摧五柳宅边花。
非君送酒添秋睡，
可耐东池到晓蛙。
成王有过伯禽笞，
圣惠能新日自奇。
王道既成何所感，
越裳呈瑞凤来仪。
帝青天映麴尘波，
时有游鱼动绿荷。
回首家山又千里，
不堪醉里听吴歌。
沧海尘生望不还，
虚空粉碎步方艰。
时人欲识今行履，
一衲萧然云岭间。
老龙全身着艾蒳，
不耐久蛰潜拏空。
爪头拨动阳春信，
香在霜痕雪点中。
悠悠身世客心惊，
十宿西溪梦未曾。
笑把新诗留日月，
碧纱黄垩听山僧。
华阳山相遗巾法，
蜀国乌纱学制成。
公厌貂裘今已久，
定知野服称高情。
浅浅清泉自鑑开，
鳞鳞寒甃未生苔。
山中亭午野禽渴，
不畏人惊欲下来。
休问船来与陆来，
桃源到处即天台。
双林做底须知会，
认着形骸亦苦哉。
蕞陋徒烦妙笔传，
呼儿看了独凄然。
丹青不解随人老，
相似都来得几年。
少壮营营正苦心，
凭栏况味不如今。
如今饭散凭栏立，
一本寒枯木在林。
世间功业任差殊，
心地明时自有馀。
若道必从勤学得，
当年稷卨读何书。
旷却相随不相识，
主翁翻作白头新。
桃花未见不曾失，
拈出还成埋没人。
众人应笑乞归忙，
自分生缘不久长。
舞櫂呈桡无伴侣，
冷云寒水是家乡。
众卖华兮独卖松，
青春颜色不如红。
算来终不与时合，
归去来兮翠霭中。
手锄荒梗艺瑶华，
敢觊诸公借齿牙。
通塞非人能计度，
贞心祗自保修姱。
山中流水水中山，
尽日青藜共往还。
閒向僧窗看图画，
不知身在画图间。
夔门春水拍天流，
人日倾城踏碛游。
古庙虫蛇穿画壁，
竹风溪雨共啾啾。
野人心地本无机，
为爱茅簷倚翠微。
尽日尊前谁是客，
秋山含水有清辉。
去留南北须看景，
聚散朝昏莫问时。
但取紫玄翁兴尽，
一身明月是归期。
草里伤人血溅流，
等闲解着毒蛇头。
炎炎恶风冲天上，
赫日光中结蜃楼。
雀罗门巷不容车，
杖屦相过一试茶。
后日相思会乘兴，
五云溪上是侬家。
薄俗何心议感恩，
谄容卑迹赖君门。
春申还道三千客，
寂寞无人杀李园。
使介直登双御阁，
州符就领五蛮溪。
争雄白鹊临崖斗，
忆子玄猿遶涧啼。
边城岁暮望乡关，
身逐戎旌未得还。
欲别临岐无限泪，
故园花发寄君攀。
朝见花开满树红，
暮观落叶又还空。
若将花比人间事，
花与人间事一同。
鑪鞴亲从锻鍊来，
十分确硬亦心灰。
盖空王殿承渠力，
合水和泥做一回。
罗襦帝子本同生，
故把玄谈乱浊清。
粉面青蝇麾不去，
到头白黑自分明。
十年流落忆南烹，
初见鲈鱼眼自明。
堪笑吾宗轻许可，
坐令羊酪僣莼羮。
蜀道青天不易登，
飘然云水遇乡僧。
芒鞋便欲相随去，
身缚粗官愧未能。
火孕金英眇未抽，
学吟先报短檠秋。
傍窗褭褭清如缕，
明日西风一样愁。
一叶翻空便见秋，
不风流处也风流。
当头荐得便归去，
看取木人骑土牛。
麻纸初新诏墨干，
金莲未剪烛花残。
珠帘不隔霜华月，
应比人间分外寒。
炀帝行宫汴水滨，
数株残柳不胜春。
昨来风起花如雪，
飞入宫墙不见人。
千峰万峰云意动，
十里五里溪声喧。
人在昏沉黑甜里，
屋山乌鹊两无言。
他寝此时吾不寝，
近秋三五日逢晴。
相思唯有霜台月，
望尽孤光见却生。
过却清明艳冶天，
梨花飞雪柳森烟。
欲凭鶑燕留春住，
无奈东风信杜鹃。
黄流千里从天来，
中贯帝居萦斗魁。
与君共宣圣主德，
馀波渐暨东南垓。
百尺台矶瞰碧流，
紫阳仙子几经秋。
游鱼何事偏深逝，
不道人间有直钩。
梦跨长虹海上游，
寒生肌骨一壶秋。
好风吹得时魂醒，
自寄云间翠玉楼。
漆园仙吏已宾霄，
浩荡奇言久寂寥。
鹏鷃何须迭相笑，
斯游安往不逍遥。
木末仆危不可呼，
水濵诗客昔何如。
若非此老曾行处，
泪涨三川恨有馀。
閒画金钗记远人，
杜鹃啼血又残春。
琵琶絃上无多字，
近日相思弹不真。
六代繁华难重问，
此时兴废动吟情。
空流一带秦淮水，
朝暮惟闻鸣咽声。
浅滩近渚沙相接，
水落渔人朝暮涉。
摵摵风鸣若雨来，
绕堤吹散干荷叶。
拒霜一树碧丛丛，
两色花开迥不同。
疑是酒边西子在，
半醒半醉立西风。
山断湖光迸一川，
老师角黍过年年。
春风步屧长尘静，
只有钟鱼取次传。
北山山下小菴居，
佛劫仙尘只故吾。
八万四千空色界，
不离一法认毘卢。
棠阴犹在建溪矶，
此去那论是与非。
若见白头须尽敬，
恐曾江岸识胡威。
人间无复动机心，
挂了儒冠岁已深。
惟有诗家风味在，
一坛松月伴秋吟。
翠篠萧骚入屋寒，
欻惊平地起风湍。
驯除饥雀低飞去，
弱羽毰毸似畏弹。
北归我已办行纒，
久约相从却未然。
何处云山堪着子，
乱松回首岭南天。
大和空国逐浮虚，
曾为苍生一扫除。
历数未容奸宄得，
收曹卷马二中书。
华馆相望接使星，
长淮南北已休兵。
便须买酒催行乐，
更觅何时是太平。
楼东清晓起参旗，
火伏三金喜应期。
车马尘中犹苦热，
故山已是早凉时。
白头白项翅铺银，
入手观来却似冰。
此虫异众称奇白，
总无颜色是将军。
相逢逆旅若为亲，
一掬乡心满面尘。
忽听瑶台歌四起，
顿令欢意可回嗔。
渡馿渡马已多时，
踏断何妨入水泥。
赡部洲人争弄险，
要渠知有截流机。
金屋粧成物色新，
三宫日用御厨珍。
其馀宫女千馀箇，
分嫁幽州老斵轮。
秋老江南隔岸山，
断云衰草雨斑斑。
烟帆未可横江去，
鸣艣恐妨鸥鹭閒。
脸晕轻红酒力微，
真妃半醉夜深时。
杜鹃叫落花梢月，
独倚东风睡不知。
乐天古律三千首，
下笔当年不自休。
平水儿童犹诵习，
鸡林贾客亦争求。
问处分明答处亲，
纵横有路惯反身。
相如夺得连城璧，
秦主安然致太平。
碧洞青萝不畏深，
免将饥渴累禅心。
若期野客来相访，
一室无烟何处寻。
至行孤高金不坚，
犀颅鹤骨自巉然。
宝峰即是如如体，
何用归休更觅禅。
谁氏园林一簇烟，
路人遥指尽长歎。
桑田稻泽今无主，
新犯香醪没入官。
言自云山访我来，
每闻奇秘觉叨陪。
吾师不饮人间酒，
应待流霞即举杯。
临济三玄劈不开，
近来金鏁转生苔。
喜公袖手通关棙，
同在灵山见佛来。
湖上青山只么閒，
未须诗屋近山间。
客边有酒身无事，
日日一来湖上看。
未举先知孰与论，
掀腾海岳动乾坤。
崄崖句里翻身转，
盘走珠兮珠走盘。
尽觉山中日月长，
何心更梦白云乡。
池塘夜滴梅花雨，
默坐占城一瓣香。
乌鹊飞来接断云，
祇贪清浅渡星津。
不知一夜支机石，
却属乘槎上汉人。
虚空迸裂海干枯，
人在沤花影里居。
合眼黄昏开眼昼，
月明何许上珊瑚。
学把鉏头莳小畦，
牡丹不种种荼縻。
花开赢得年年看，
棘蔓犹堪补败篱。
拜表时时上阁开，
九重葱鬰信佳哉。
天旋地转会有日，
填咽都门龙御回。
拥鼻侵襟花草香，
高台春去恨茫茫。
蔫红半落平池晚，
曲渚飘成锦一张。
毗耶城里老维摩，
一默无言诡诈多。
三万二千师子座，
一时掀倒看如何。
莫莫朝朝冬复春，
高车驷马趁朝身。
金拄屋，粟盈囷，
那知江汉独醒人。
白鹿堂中巧铸颜，
天留一派在庐山。
它时沂水春风里，
笑我于中独自顽。
西风摇落鴈南飞，
黄叶深深拥竹扉。
佳节只消拚酩酊，
牛山何事泪沾衣。
万枝千叶递相亲，
内结花心外结身。
草木至微犹有合，
悲哉父子与君臣。
断桥斜路水声平，
茅舍疏篱月色新。
千里故人如念我，
不妨早寄一枝春。
素与梅花自有缘，
又移几本种庭前。
镜中一半閒风月，
不属王郎载雪船。
环秀亭中命渌樽，
云烟明灭映嶙峋。
佐州不喜分风月，
喜与南山作主人。
几年江海事幽寻，
偏与云僧话此心。
今日肯来论旧学，
岁寒犹恐雪霜侵。
安石榴花猩血鲜，
凉荷高叶碧田田。
鲥鱼入市河豚罢，
已破江南打麦天。
万马行空转屋簷，
高寒屡索酒杯添。
故人家住吴山上，
借得西湖自卷帘。
春色三分一未归，
雪肌风态露春微。
东风且作枝头主，
莫把工夫绣地衣。
昨日元正今日春，
佳辰并作一番新。
试看柳色遽如许，
无耐梅花憔悴人。
天厌金刀水德终，
一时人望属萧公。
能论魏武周文事，
独有区区谢侍中。
寂寥人在晓鸡窗，
苦忆花前续断肠。
全树折来应不惜，
君家真色自生香。
簷前飞雪扇前尘，
千里移添上苑春。
他日丁宁柿林院，
莫宣恩泽与闲人。
将谓雪消无觅处，
元来只在毫端住。
为馀展出冻云天，
一片潇湘宛如故。
芝田不减商山乐，
蔬食谁言孔色矜。
蒲笋祗应维蔌美，
镂钖何必羨韩膺。
历代兴亡亿万心，
圣人观古贵知今。
古今成败无多事，
月殿花台幸一吟。
百尺古松松下寺，
宝幡朱盖画珊珊。
闲庭甘露几回落，
青石绿苔犹未干。
我不会兮不如你，
堪笑千花生碓觜。
善财谩说百城游，
何曾踏着自家底。
绣闼雕甍列锦闺，
珍奇惟待凤凰栖。
杏梁烜赫晴霞展，
时见空虚坠燕泥。
垂垂四幕冻云顽，
万木号风晚更寒。
系缆渔人归去后，
乱飞柳絮满江干。
桃叶桃根逐水流，
冷烟凉月几番秋。
篱边强作春风面，
满地黄金不替愁。
海浪如山不着帆，
任风吹去渺茫閒。
谁知缘法有到处，
少茂林泊处深山。
木芙蓉遶岸傍栽，
水芙蓉满池内开。
池畔忽生寻丈叶，
引花穿岸入丛来。
卖药因循未得还，
却因耽酒到人间。
有心只恋琵琶坂，
无意更登山上山。
花枝临水复临堤，
闲照江流亦照泥。
千万春风好擡举，
夜来曾有凤皇栖。
开明后学日升车，
千里文风一旦雄。
池上采芹摇水碧，
帐中摛藻映纱红。
杖屦从风入帝关，
坐令爽气满西山。
身随清跸云烟上，
心在华阳晻霭间。
喔喔老鸡催落月，
丁丁残漏伴斜河。
一杯淡粥寒灯下，
还与山僧不校多。
往年鬓已同潘岳，
垂老年教作邓攸。
烦恼数中除一事，
自兹无复子孙忧。
京陌尘埃渴肺肠，
藕莲分惠带湖香。
羨君一叶穿花底，
醉吸荷筩月露凉。
篮舆风紧揭疏帘，
雨着春衣润欲粘。
满眼阴云压平野，
此时怀抱恶憎嫌。
吏隐南阳味日新，
幕中文雅尽交宾。
满轩明月清谭夜，
共忆诗书万卷人。
曲岸兰八雁飞起，
野客维舟碧烟里。
竿头五两转天风，
白日杨花满流水。
南风正起北风微，
谁谓秋高尚马肥。
但愿金飚摧落木，
和根亦仆拟何归。
须烦玉手自操刀，
便趁槐芽作冷淘。
剩泼葱油抹羊肉，
不嫌潇洒爱萧骚。
峡中尽日没人烟，
船泊鸦矶也有村。
已被子规酸骨死，
今宵第一莫啼猿。
六月浑如九月清，
霁天月色冷幽屏。
出门聊寄双远目，
二十四凹峰转青。
槎头一别十经年，
月照黄茅梦不圆。
今日北归恩赐与，
相逢如在四禅天。
客里春残又一年，
落花满地草连天。
缘何不动归与兴，
祇为龙江无杜鹃。
闻说君家家具区，
秋风应熟季鹰鲈。
虽云祸福有倚伏，
要是知几失早图。
背却残阳翠欲流，
一窗长占四时秋。
逼人风露衣巾脆，
拄笏朝来独倚楼。
我惭散质山中养，
君结孤根江上来。
相对中园两无用，
菰芦何处有奇才。
钧天远远月斜斜，
归客迢遥未到家。
一色白云天似雪，
和衣和雪宿梅花。
咫尺仙湖号堵平，
先贤曾此劝农耕。
若教一日归豪右，
敢向黄公庙下行。
痛入香龈是不禁，
三郎心痛亦何深。
当时更有唇亡处，
自是君王不动心。
一年春事雨声里，
十里扬州梦想边。
眼底名花烦折赠，
君家风物自嫣然。
满林凉影绿沈枪，
对此浑无俗肺肠。
闲客偶来清话久，
戛簷风摆翠梢长。
女蜗石烂若为脩，
四海咸怀杞国忧。
谁识山中真柱石，
擎天功业胜伊周。
老子谁知密度关，
却支筇杖访荒园。
故应我辈锺情别，
佳话真堪诏子孙。
独酌独吟谁与共，
天为知己月为朋。
水边醉卧无人见，
席有烟莎枕有肱。
采药山中不记秋，
朅来卖药驾青牛。
劝君莫入长安市，
恐被旁人识伯休。
梦游华顶过丹丘，
蹑尽寒云倚石楼。
贪看瀑泉泻崖壁，
岂知身在碧江头。
软枝轻翠近簷垂，
朝暮清风不失期。
明月满庭无隐伏，
夜深惟有此君知。
千峰如画不安排，
的的天然更莫猜。
草碧花红春鸟叫，
此中何处问如来。
年逾知命志尤坚，
独向青山更绝编。
天下有山山有水，
养蒙肥遯正翛然。
武皇未识长卿才，
多向吴王故国来。
谁见江南佳赏处，
月中词客雪中梅。
忆得凉宵宿上方，
静吟闲话趣何长。
别来音信无由寄，
目断遥天雁一行。
象驾峥嵘谩进途，
气冲牛斗耀昏衢。
日月失光谁敢顾，
万邪冰烁绝名模。
谁刻仙材作钓翁，
尺池终日钓微风。
令人却忆鸱夷子，
散发五湖狂醉中。
江枫霜后醉痕朝，
商略随风趁落潮。
勾引梧桐三四树，
不留一叶到今朝。
九月飞霜天地清，
未央前殿燕簪缨。
欲知重谷为先务，
八彩眉间喜顺成。
赤鼻矶头横曙烟，
吴王城下浪连天。
闻道东坡妙天下，
尔来靡日不盘旋。
我家本出颖川住，
几世不曾归颍川。
今我暂来忽暂去，
太丘风流谁与传。
淮源千古贯中州，
南北分来九十秋。
欲放此鳞归纵壑，
要留佳瑞入王舟。
扬州蒸毒似燂汤，
客病清枯鬓欲霜。
且喜闭门无俗物，
四肢安稳一张牀。
雪带烟云冷不开，
相思无复上高台。
江山况是数千里，
只听嘉声动地来。
真浄界中才一念，
未离学地终须欠。
今生努力绝名言，
永劫不遭尘垢玷。
月明窗上老梅癯，
我有天然水墨图。
笑杀无文癡老子，
冰绡影里觅林逋。
梦啼呜咽觉无语，
杳杳微微望烟浦。
楼空客散燕交飞，
江静帆飞日亭午。
墨绶铜章拜命新，
鸣琴之治在于今。
花封伫见风流似，
柳舍休教别人殷。
乱峰深处云居路，
共蹋花行独惜春。
胜地本来无定主，
大都山属爱山人。
只隔青山百馀里，
都无消息是何如。
春来虽有游人使，
逆旅情怀懒作书。
如此江涛更有人，
佛狸竟死不能兵。
幅巾短櫂鸥前梦，
未省当时有此城。
曾游沧海困惊澜，
晚涉风波路更难。
从此江湖无限兴，
不如祇向画图看。
地下青风欲到时，
土牛何得觧先知。
墙边雪里梅花树，
已借清香入旧枝。
村村土物各风烟，
物性无私祗自然。
敛翼汀鸥随水下，
藏头野鸭傍沙眠。
佳气青葱复紫空，
青精羽驾命元童。
逆风浩荡三千里，
七返香烟处处通。
逢人说相不求钱，
春色湖边一醉颠。
眼法自高人几看，
不寻富贵只寻贤。
两山斜抱翠逶迤，
一水中间似渼陂。
孤榜独来还独往，
鸬鹚㶉鶒莫相疑。
天日苍茫海气深，
一船西去此登临。
丹楼碧阁皆时事，
只有江山古到今。
雾鬓风鬟木叶衣，
山川良是昔人非。
祇应闲过商颜老，
独自吹箫月下归。
潋潋滟滟水光浮，
不见孤帆不见舟。
斜阳欲落未落处，
尽是离人今古愁。
花本伤时不肯香，
酒无赊处亦空忙。
便逢花酒如何醉，
回首凄烟锁景阳。
阴阴榕叶复寒梅，
山径无踪尽绿苔。
啼鸟自知安稳处，
成群飞去又飞来。
远俗只凭淫祀切，
多年平子固悠悠。
江烟日午无箫鼓，
直到如今咏四愁。
捭阖乾坤若有神，
崎岖长短困仪秦。
无声无臭文王道，
应是先生浪鼓脣。
船行尽缓底须忙，
诗卷聊堪度日长。
瓶里柚花偷触鼻，
忽然将谓是烧香。
天山一夜雪漫漫，
虏去营空战血干。
十万征人回马首，
天边烽火报平安。
宝峰亭下菊鲜鲜，
妩媚秋风似可怜。
欲摘一枝分玉盏，
星轺莫惜屡扬鞭。
凤麟自古待明时，
虮虱何堪论是非。
可是首阳可埋骨，
争知人怨首阳希。
云台高议正纷纷，
谁定当时荡寇勳。
日暮灞陵原上猎，
李将军是故将军。
雨过横塘蛙吹闹，
日融芳圃蜜脾香。
一痕心事难消遣，
双鹊飞鸣过短墙。
客去关门读庄老，
灯花熠熠春虫小。
冰雪未消雷雨来，
长安三月行人少。
为儒自分多迂阔，
已老那能更改张。
青史异时传信事，
不为民贼坐投荒。
巴东船舫上巴西，
波面风生雨脚齐。
水蓼冷花红蔟蔟，
江蓠溼叶碧萋萋。
剩得閒身野渡舟，
风霜两鬓岁华流。
人间万事邯郸梦，
休记行藏去倚楼。
相思树上合欢枝，
紫凤青鸾共羽仪。
肠断秦台吹管客，
日西春尽到来迟。
移得名花手自栽，
花知不为老人开。
兴来谁是尊前客，
唯有提壶送酒杯。
身如鱼跃上长竿，
路似镜中相对看。
珍重山丁扶我过，
人间踽踽独行难。
秋来归兴复何如，
李范声名更羨渠。
它日买田吾有策，
两家兄弟要邻居。
梦想平生在一丘，
暮年方此得优游。
江湖相忘真鱼乐，
怪汝长谣特地愁。
碧玉新篁翳洞天，
绀珉方斛贮山泉。
脱巾赤脚长松下，
何处人间更有僊。
四面溪山列画屏，
一堂新创有馀清。
湖光隔断红尘路，
疑在金鼇顶上行。
南询初不失程途，
收得金刚脑后珠。
两手持来亲献我，
光明烱烱破昏衢。
千骑行春雪未消，
早乘羊角问逍遥。
明年好与供春帖，
淑景祥飚近九霄。
一冬已放酒杯干，
三复名章敌露寒。
着我瑶林琼树里，
何须初雪画江干。
六日驱车出上阳，
初程便宿水云乡。
更闻数弄神仙曲，
始信壶中日月长。
虽近曲江居古寺，
旧山终忆九华峯。
春来老病厌迎送，
翦却牡丹栽野松。
官人许过一年馀，
官行有律不可虚。
此来偶有山中便，
愿公叱驭莫徐徐。
半篙春水一蓑烟，
抱月怀中枕斗眠。
说与时人休问我，
英雄回首即神仙。
北风翦水玉花飞，
翠袖凌寒不自持。
脉脉含情无一语，
水边篱落立多时。
昼漏声催篆缕残，
碧墀幽寂画堂寛。
九嫔相习敦诗训，
争把关雎讽咏看。
晓入飞泉带月华，
山如相识路如家。
百虫不响露初下，
开尽一川荞麦花。
淤田水浅客来迟，
解舫都门问几时。
谁道两京鸡犬接，
差除屈指未曾知。
门前樵径连江寺，
岸下渔矶系海槎。
待到秋深好时节，
与君长醉隐侯家。
曲阑干畔短篱邉，
用意春工翦不圆。
一夜西风借霜力，
幽香喷出小金钱。
西方达磨问归程，
衣钵都留作么生。
正道眼空嫌长物，
如何更带履同行。
古椿朝菌已忘年，
贫病宁须更问天。
石弹不妨随物化，
自求鸮炙自应便。
槁若丛蓍未见妍，
一条条雪半春天。
醉鞍把玩归来晚，
蒲市人惊玉马鞭。
嫋嫋清笳入雪云，
白头老守卧中军。
自怜到死怀遗恨，
不向居延塞外闻。
临明一阵梨花雨，
梦隔珊瑚斗帐明。
后苑乐声催引驾，
春衫初试觉身轻。
我愧无能使两川，
龟琴为伴仅三年。
清朝自是朝真客，
何必登山更望仙。
爱此潺湲任溅衣，
独寻幽石坐多时。
日斜徒御应相笑，
底事教公上马迟。
十州基址难沦没，
二浙源流且遡洄。
秋信最宜吴地看，
雪峰飞向越溪来。
从来五字弄珠玑，
忍负僧床锁翠微。
传语风流三语掾，
何时缀我百家衣。
青牛人去几千年，
此道分明在眼前。
要识箇中端的意，
一堂风冷月婵娟。
广寒二十五万户，
跪奉素娥听指呼。
落屑欲堆悬圃满，
人间但爱玉轮孤。
君居楚尾妾吴头，
咫尺天涯作许愁。
多谢有情江上月，
夜深分照两家楼。
破晓东风尚作寒，
孤筇随客已媻姗。
绝知蚤起非吾事，
要趁梨花带露看。
道山堂后数株梅，
为底偏于雨里开。
到得晴来无一朶，
乱飞白雪点苍苔。
秋风鸣玉雨疏疏，
嫩绿临窗半卷舒。
似是相知慰牢落，
朝来肯寄一缄书。
旆旆黄茆泼眼明，
荒郊尽日绝人行。
谁知气象萧条处，
賸有山川可鼎烹。
武皇精魄久仙昇，
帐殿凄凉烟雾凝。
俱是苍生留不得，
鼎湖何异魏西陵。
瘦玉萧疏触处宜，
仙风一霎散霜威。
未应舞罢排云去，
更看丹砂理雪衣。
家事积粗宜爱惜，
使时直似眼睛看。
莫将恣意胡抛掷，
用者须知成者难。
灯心刺着石人脚，
火急去请周医博。
路逢庞公相借问，
六月日头干晒却。
瑞日舒长呈五色，
官仪赫奕会三朝。
宴开紫殿恩辉重，
乐奏彤庭雅韵调。
去年春日百花斑，
今岁逢春万竹间。
花靓竹香宜细看，
春风不会一朝閒。
夜合梢头蘸紫茸，
菉葱顶上拆黄封。
去年团扇题诗处，
依旧疎帘细雨中。
君臣庆会豁全机，
百亿山河尽贡归。
拈起太平无价宝，
乾坤何处不光辉。
野老缘冈拾堕樵，
溪童收网度横桥。
高怀尽在行歌里，
岂信人间有市朝。
潋滟波光入座寒，
翠翎雪羽下云端。
林花四绕馀何称，
好种青青竹万竿。
梅花欲落樱桃盛，
白雪彤霞各自愁。
肠断黄峰与粉蝶，
东园来去不知休。
路遶函关东复东，
身骑征马逐惊蓬。
天池辽阔谁相待，
日日虚乘九万风。
花种河阳未十旬，
和薰四境蚤如春。
试看条教频频下，
字字无非育物仁。
三川地正得中阳，
气入奇葩亦自王。
善识好花人不远，
好花无恡十分芳。
林下虽无倾国艳，
枝头疑有返魂香。
新粧未肯随时改，
犹是当年汉额黄。
非烟非雨淡蒙蒙，
深闭窗扉护晚风。
船外山光帘里翠，
岸头花影镜中红。
我憩堂中乐可知，
优游逾月意忘归。
老来不及吾儿少，
且着朱衣胜䌽衣。
拾翠寻芳烈夜灯，
芦芽穿膝笑无能。
飞泉泠淡与谁聼，
空落断崖千万层。
新青染徧金堤柳，
废绿羞开玉树花。
今代离宫呈气象，
六朝荒址满桑麻。
野花开处客徘徊，
胡蝶抟飞歛复开。
折得野花随手去，
不知胡蝶逐人来。
老君坛西晋朝柏，
拜坛道士头发白。
卖丹得钱还酒客，
肉重欲飞鹤无力。
请田戎猎凛英风，
万乘犹知畏笔公。
晚节不容非老秃，
世无明主曷知忠。
海山缥缈玉真妃，
贪看冰轮不肻归。
楼上三更风露冷，
旋围步障换罗衣。
探春绕遍玉阑干，
香暗冰痕屐齿寒。
怕有花头遭冻损，
枝枝呵手掐来看。
虽然墟墓一拳土，
泰华衡常未必侔。
感动行人忠孝泪，
沧江不断水东流。
尘土三年事一官，
归心如马脱鞿鞍。
莫嫌头发半斑白，
留得双眸看岁寒。
昨夜新霜冷钓矶，
绿荷消瘦碧芦肥。
一江秋色无人问，
尽属风标两雪衣。
忧人何处可消忧，
碧甕红栏湓水头。
从此浔阳风月夜，
崔公楼替庾公楼。
旧传天上千年熟，
今日人间五日香。
红软满枝须作意，
莫交方朔施偷将。
侠客千金不称求，
途穷相顾问因由。
临分脱赠青萍剑，
莫荡人间琐碎雠。
拍手相逢笑不休，
本来无证亦无修。
人人尽是阿罗汉，
何必天台雁荡求。
天竺山中秋讲散，
露蛩烟鴈动乡情。
五株松下梁朝寺，
归听罗浮古磬声。
风雨声中听櫂歌，
山炰野馔奈愁何。
雪花淮白甜如蜜，
不减江珧滋味多。
风急云轻鹤背寒，
洞天谁道却归难。
千山万水瀛洲路，
何处烟飞是醮坛。
落魄江湖十二年，
布衫阔袖裹风烟。
如今各样新装束，
典却清狂卖却颠。
团团珠绕玉珊珊，
马载驴驼上铁船。
分付海山无事客，
钓鼇时下一棬挛。
鸣銮赫奕下重楼，
羽盖逍遥向一丘。
汉日唯闻白衣宠，
唐年更覩赤松游。
难兄难弟未全知，
毒种从来眼戴眉。
若到鄞江有云处，
九峯寒碧锁清池。
纳锡曾看上九江，
又闻詹事奉储皇。
巢成荷上窥仙景，
左顾溪中赐印章。
山杏谿桃本看花，
累累成实亦堪夸。
盐收蜜渍饶风味，
送与山僧下夜茶。
豫州军败信途穷，
徐庶推能荐卧龙。
不是卑词三访谒，
谁令玄德主巴邛。
云藏钟鼓雾埋林，
龙护山花雀散金。
知道有人桥外住，
青崖遮断不教寻。
樟亭驿上题诗客，
一半寻为山下尘。
世事日随流水去，
红花还似白头人。
为尔生来体态柔，
因情感物寓风流。
汝无血气何知觉，
自是诗人想像求。
老木埋云水浸沙，
常言山尽是天涯。
谁知却在天涯外，
髣髴青山似旧家。
遵新天子法永阜，
为先皇帝服通丧。
初元年素幄视草，
千万世青史有光。
稻熟田间笑老农，
冬冬村鼓乐时丰。
新篘自酌花甆椀，
醉倒扶携夕照中。
有宅一区长自负，
受田百亩不能耕。
壁间银篆方犹湿，
早已枯然梦两楹。
紫府仙人每驭飇，
朝游三岛暮三茅。
他年内史功成后，
愿结山阴世外交。
熏炉茶鼎暂来同，
寒日鸦啼柿叶风。
万事尽还杯酒里，
百年俱在大槐中。
灞岸江头腊雪消，
东风偷软入纤条。
春来不忍登楼望，
万架金丝着地娇。
梅艳凌霜带雪馀，
露华洗尽玉生肤。
东方千骑催人去，
聊折春风寄雁湖。
数枝斜出短墙阴，
密雪无端苦见侵。
天意似怜羣木妬，
尽教枯朽作瑶林。
风雨无情断送春，
牡丹谁与伴黄昏。
枕书睡去觉来晚，
庭鹤一声惊旅魂。
泱泱秋水荻芦轻，
徙倚楼头待月明。
红烛烧残白堕醒，
秋风飒飒独关情。
南客岂曾谙塞北，
年年唯见鴈飞回。
今朝忽渡桑干水，
不似身来似梦来。
客舍潭州又一春，
花时风雨困频频。
欲知夏木扶疎处，
好挂陶翁洒酒巾。
秦郎本是金闺彦，
撰次宁为仙董狐。
西狩获麟虽绝笔，
道山今日要真儒。
三条陌上拂金羁，
万里桥边映酒旗。
此日令人肠欲断，
不堪将入笛中吹。
疽溃中平甲子年，
蒲蠃桑椹亦萧然。
幽州别是神仙土，
谷石人间三十钱。
清江悠悠王气沉，
六朝遗事何处寻。
宫墙隐嶙围野泽，
鹳鶂夜鸣秋色深。
两两蝉声送夕阳，
竹阴移绿上藤牀。
黄昏急雨无多子，
喜得今宵梦亦凉。
占着商山接华山，
两京浑在笑谈间。
樵苏按堵人甘寝，
别队官军入武关。
寒菊已枯分正色，
春兰未秀借幽香。
凭君折取簪霜鬓，
解与眉间一样黄。
竹上秋风吹网丝，
角门常闭吏人稀。
萧萧一榻卷书坐，
直到日斜骑马归。
三更三点万家眠，
露欲为霜月堕烟。
鬬鼠上堂蝙蝠出，
玉琴时动倚窗絃。
游子去游多不归，
春风酒味胜馀时。
闲来却伴巴儿醉，
荳蔲花边唱竹枝。
紫者须当要色浓，
更兼肋腿与身同。
头雌腰阔阴阳翅，
赢尽埸中独请功。
春风勾引出郊行，
小队迢迢草路平。
自笑田芜不归去，
三千里外劝人耕。
不待车轮四角生，
欲行还驻为交情。
又成一笑渌樽晚，
诗卷竹风相与清。
长松老桂风霜足，
细草幽花雨露霑。
天寒日下音书少，
鴈自高飞鱼自潜。
烟雨钱塘江上山，
客怀舟楫往来间。
谁云朝市无清致，
除却利名浑可閒。
夜上幽巖踏灵草，
松枝已疎桂枝老。
新诗几度惜不吟，
此处一声风月好。
出逢春客放牛天，
浩歎微官久自缠。
回首未能收白牯，
归家犹可养乌犍。
苍林翠碧龙巖寺，
县令三年两度来。
从此巖前花与草，
只今时与梦徘徊。
梦到红云玉殿来，
骨凡无路住蓬莱。
鹤身欲向仙官舞，
病翅褵褷展不开。
今日送君归日东，
便成永别恨难穷。
海邦万里波涛隔，
不似青山有路通。
春信先寻岭上梅，
两年零落待君开。
非关使节须重到，
自是溪山未遣回。
一派泉声万古悬，
观澜歎逝意悠然。
须知大化无穷已，
莫赋银河落九天。
尊嘉堂上崔嵬老，
制阃新开欲辟吾。
又约来游游不得，
风流输与五云苏。
上医医国有谁知，
且集方书捷用之。
疾苦一齐安乐后，
自然遭遇太平时。
声声啼鸣叫钩辀，
山自巑岏水自流。
西望长沙三百里，
行人道是古袁州。
去国离家路八千，
平生不爱半文钱。
苍天鉴我无私意，
莫使妖禽夜叫冤。
欲知相续振宗风，
常似泉源昼夜通。
若使为霖布寰宇，
每随云雾下高峰。
清晓清风吹过后，
露出青青一罅天。
一似推篷偷看见，
竹林半抹古苍烟。
柳梢黄鸟韵绵蛮，
风雨将春暗锁关。
镇日吟诗无好句，
坐看乳燕语梁间。
欲赏芳菲肯待辰，
忘情人访有情人。
西林可是无清景，
祗为忘情不记春。
织蒲投我最宜寒，
正欲阴风雪作团。
方竹火炉趺坐稳，
何如矍铄跨征鞍。
说露谈风有典章，
咏秋吟夏入宫商。
蝉声无一些烦恼，
自是愁人枉断肠。
宿雨初晴晓日晶，
弥川满谷白云平。
烂银堆里素螺髻，
画出江潮万里横。
诸公有意勒燕然，
不道昭陵闭玉关。
却遣毡裘窥汉鼎，
拜公遗像独何颜。
前古哲人端可法，
遗编遐躅尚堪寻。
公馀莫厌频繙阅，
要使胸中广且深。
野阴逺阁雪风干，
向暮维舟水色寒。
火号荧荧今夜烛，
因知江北报平安。
湖边日日枕流眠，
却笑风波百丈牵。
无限烟光堪我老，
不须投表乞归田。
平地忽翻千尺浪，
吞空沃日势滔滔。
截流机峻无人荐，
谩说茶陵踏断桥。
铁牛耕破洞中天，
桃花片片出深源。
秦人一去无消息，
千古峰峦色转鲜。
老天应是念农夫，
万顷黄云着地铺。
有谷未为儿女计，
半偿私债半官租。
王戴溪头小隠仙，
渔翁引上霅溪船。
几回倦钓思归去，
又为苹花住一年。
电眸只是天机到，
龙脉皆如教法寻。
抔土百年人子孝，
知君不负托孤心。
只见春晴道是晴，
不知半夜嫩寒生。
疾风吹落林间雨，
细雨还成大雨声。
入堂无复见双亲，
建此来宁似在神。
天地深恩难以报，
含悲唯有泪霑巾。
馀刃西屠横海鲲，
应馀诗谶是游魂。
归来趁别陶弘景，
看挂衣冠神武门。
此君何处不相宜，
况有能言老令威。
谁识长身古君子，
犹将缁布缘深衣。
风雨萧萧夜漏沈，
北窗灯影见伤心。
从今莫更言沧海，
只合思量此恨深。
欣然有意引陶潜，
此意何妨俗士联。
三百青钱亦希有，
速将趁取夜厌厌。
一花烂熳一花残，
先后无时不傍栏。
春到园林元不老，
请君细把化工看。
㶉鶒娇红野鸭青，
为人浮没为人鸣。
忽闻风起仍波起，
乃是飞声与落声。
五更风雨各无端，
留取残枝与客看。
何逊借花心欲折，
玉奴愁雨晓应寒。
雄篇烂漫兔园册，
挺翮扶摇鹏背风。
揭日科名轻拾紫，
粘天名姓捷圈红。
双双稚子戏柴关，
抟土为人半印钱。
更过十年那有此，
短簑篷笠种荒田。
何人地下管天条，
不是臯陶即是萧。
金埒谩夸钱过斗，
铁围宁问玉垂腰。
蒲萄斗酒自堪醉，
何用苦博西凉州。
使我堆钱一百屋，
醉倒春风更掉头。
古殿清阴山木春，
池边跂石一观身。
谁能来此焚香坐，
共作罏峯二十人。
母病杯羹意未谐，
解衣竟欲卧冰开。
有心直透清波下，
安得无鱼跃出来。
神巫作舞乞丰年，
宛转灵场咫尺间。
一雨坐令天下遍，
无心随得似云閒。
一上青山便化身，
不知何代怨离人。
古来节妇皆销朽，
独尔不为泉下尘。
大江横抱武昌斜，
鹦鹉洲前户万家。
画舸春眠朝未足，
梦为蝴蝶也寻花。
送寒迎暖柳梢知，
风自东来着意吹。
百万人家贺新岁，
几家荼垒有新诗。
幽乐轩前春欲归，
红葩绿萼鬭芳菲。
一杯新酹邀谁饮，
石首鱼鲜赤蟹肥。
朱夏炎炎昼漏长，
迸珠亭下共流觞。
清风寒韵侵肌冷，
谁信宫中六月凉。
九垓垂定弃谋臣，
一阵无功便杀身。
壮士诚知轻性命，
不思辜负八千人。
供成诗案脱累囚，
天遣公来此地游。
自有胸中云梦泽，
更居云梦泽南州。
野水依城竹映沙，
江梅开处又人家。
天晴径欲花前醉，
只恐衰颜不称花。
二毛晓落梳头嬾，
两眼春昏点药频。
唯有闲行犹得在，
心情未到不如人。
引舟西上正隆冬，
千里隋堤雪翳空。
恰似常年三月尾，
柳花凌乱逐东风。
十年湖海觅冤雠，
不得冤雠未肯休。
芍药花开菩萨面，
椶榈叶长夜叉头。
曾到蓬山验异闻，
浮筠翻动雪披纷。
紫茎绿叶骚人句，
不在秋兰在竹君。
玉肌冰骨不多枝，
半映清池半近篱。
寒雪尚迟新月早，
横斜分影到涟漪。
常年正月未全春，
春色今年辄去人。
试上小楼南北望，
红英满地绿粼粼。
祸福由来互倚伏，
还如影响相随逐。
若能转此生杀机，
返掌之间灾变福。
扬旌北向顾南州，
牧马东行向北愁。
乱世奸雄还自叹，
景升直与本初谋。
九重天路忽难通，
谁与传书寄阆风。
鹤驭三千无处觅，
银潢万丈一时空。
老僧拂榻人不知，
独与清风事来去。
朝昏宴坐向轩中，
此身便是清风主。
碧玉波光四面寒，
虚空簷宇出林端。
尘埃未到交游绝，
遶座扁舟与钓竿。
江南景物可人意，
梦里家山唤客愁。
岁月几何春欲暮，
水云深处寺偏幽。
欲雨未雨云车奔，
欲睡不睡人思昏。
蛮童正报煮茶熟，
忽有野僧来叩门。
大智承当三日聋，
丈夫志气岂雷同。
飞鸾渡水急于箭，
喝下教伊不敢东。
大士慈悲度有情，
亦要时节因缘并。
也应笑我空经营，
虽多手眼难支撑。
甍栋相连数亩中，
出门遥见大明宫。
朝元虽共浮丘伯，
煮苕还同桑苎翁。
湖上春寒雁已归，
宿酲残梦两依依。
也知晨起元无事，
窗白炉红且揽衣。
少小离家老大回，
乡音难改鬓毛衰。
儿童相见不相识，
借问客从何处来。
翩翩风驭驾花神，
更遣酴醾殿晚春。
压架秾香千尺雪，
唤回中酒惜花人。
残红新绿间秋千，
寒食园林人意阑。
一阵春寒花上起，
画廊连夜雨珊珊。
浅浅花开料峭风，
苦无妖色画难工。
十分不肯精神露，
留与他时着子红。
德山疑处问巖头，
若得浑家一地愁。
父又呪儿儿呪父，
冤冤相报几时休。
池荷岸竹閟寒清，
肱枕欹眠梦欲成。
珍重西邻知好事，
隔河送过读书声。
多年枉作风尘客，
不问东西与南北。
只应好住便安身，
闻举汝身心似墨。
轻风透幕罗衾薄，
满萼娇红缀小桃。
明月对愁萦锦字，
断絃空暗紫檀槽。
万斛苍烟恋钓矶，
一川秋绿漾清晖。
空明隠映流光薄，
翻忆当年苏紫微。
江南风物畧知津，
便觉诗成笔有神。
不向九江看五老，
故应犹未是诗人。
去年寒食姑苏馆，
吟到吴歌子夜声。
犹记春城芳草渡，
一帘花雨画船行。
只闻来客说春游，
不逐花前笑自留。
浪说春期计春尽，
留春无术只春愁。
宫中细草香红湿，
宫内纤腰碧窗泣。
唯有虹梁春燕雏，
犹傍珠帘玉钩立。
作苦三时逸在冬，
安知一篑尚亏功。
愁闻地籁吹羊角，
不见天瓢滴马鬃。
银烛金屏坐碧堂，
只言河汉动神光。
主家盛时欢不极，
才子能歌夜未央。
流水孤村三两家，
夕阳牛背载寒鸦。
扶筇笑入梅花去，
箇样吟天嘉不嘉。
端平淳祐两匆匆，
过眼光阴掣电同。
六十一翁无出理，
孤山长寄梦魂中。
一住禾山又八年，
临岐一句妙难传。
后宵欲见云巖老，
云绽青天月正圆。
云破天开雪欲晴，
橹声争出满江鸣。
牵绳直上高崖去，
想见瞿塘百丈行。
桑麻夹道蔽行人，
桃李随风旋作尘。
煜煜红灯迎妇担，
冬冬画鼓祭蚕神。
闭户跏趺意已清，
炉香烧尽一灯明。
空庭叶落知多少，
一任西风百种声。
云阴低重雪花繁，
夹道欢谣引使轩。
何处邮亭鍊佳句，
䌽毫挥罢索清樽。
索寞襟怀不奈秋，
雕镌佳句且忘忧。
行行恰过桥南路，
一片芦花映碧流。
野芳佳木自衡斜，
约勒春风占物华。
聊复避喧非避世，
种桃不似种梅花。
曲设多方验作家，
有谁亲见老玄沙。
耳聋口哑眼睛瞎，
五浊众生数似麻。
事来身向礼中行，
事过将心去学文。
局定更无他罅隙，
得斯二者老吾身。
徒整春风两鬓垂，
子规啼徧落花枝。
龙门上客家家是，
锦鲤提来卖与谁。
灵源一閟几经年，
石上重流岂偶然。
渐喜行春有幽事，
人间初见第三泉。
年时清话几黄昏，
双桂亭前竹外门。
离合盛衰方感旧，
忽逢新句动诗魂。
数枝淡竹翠生光，
一点无尘自有香。
好似葛陂龙化后，
却留清影在虚堂。
南岸客来过北岸，
浙山尽处见闽山。
清秋井邑棋枰里，
落日汀洲画轴间。
瘦沈皤潘莫自匆，
花边有酒且从容。
春三二月东风里，
鶑百千声翠柳中。
木落前山霜露多，
手持寒锡远头陀。
眼看庭树梅花发，
不见诗人独咏歌。
董仙种杏令虎守，
只今但见莲花峰。
鍊师欲作小隐计，
馀力犹堪追祖风。
手托庵门便放憨，
千钧重担要人担。
寥寥坐断孤峰顶，
云衲相从昼夜参。
独坐东南见晓星，
白云微透泬寥清。
磷磷甃石堪僧坐，
一叶梧桐落半庭。
衰草寒云雁一行，
牵愁水似九回肠。
游人欲问千官事，
翁仲无言卧夕阳。
阳朔千山与万山，
生绡图写北人看。
君今欵段穿云去，
莫厌崎岖行路难。
山头枝枝竹扫坛，
舟子竹枝歌上滩。
炷香上庙掷杯珓，
但乞如愿舟平安。
食鱼何必食河鲂，
自有诗人比兴长。
淮浦霜鳞更腴美，
谁怜按酒敌庖羊。
傲吏身闲笑五侯，
西江取竹起高楼。
南风不用蒲葵扇，
纱帽闲眠对水鸥。
雨馀秋藓几堆锦，
日出朝葵千簇金。
对景适然发清啸，
野猿惊泣绿杨深。
病多渐减灯前课，
老甚都忘枕上愁。
一段高情谁会得，
卧听簷雨泻清秋。
绿鬓潜惊老境催，
更怜衰病困低回。
但知周道平如砥，
莫问瞿唐滟预堆。
转缺霜轮出海边，
故人千里共婵娟。
山阴此夜明如练，
月白风清人未眠。
性成孤僻爱清山，
鹤唳云霄意自闲。
物外更将和气约，
精修便得扣玄关。
梁松帝壻拜堂下，
伏波将军坐受之。
汝虽自诧樊川姪，
吾未尝闻蔡克儿。
燕子蜂儿各自忙，
玉魂谁返杜秋娘。
人间抵死无殊丽，
免唤分司御史狂。
德山无语归方丈，
象骨低头入草庵。
大鹏一举九万里，
篱边燕雀空呢喃。
掷毫不肯草丝纶，
宰相逡巡命别人。
明日执回卢杞制，
始知唐室有忠臣。
双派飞来一镜寒，
合流南注息惊湍。
雨馀山脚云收尽，
两幅青绡绕翠峦。
诗思禅心共竹闲，
任他流水向人间。
手持如意高窓里，
斜日沿江千万山。
边城暮雨雁飞低，
芦笋初生渐欲齐。
无数铃声遥过碛，
应驮白练到安西。
钑镂银盘盛蛤蜊，
镜湖莼菜乱如丝。
乡曲近来隹此味，
遮渠不道是吴儿。
铁马嘶风一渡河，
泪珠零便作惊波。
鸣泉亦感上皇意，
流下陇头呜咽多。
清赏堂中无管弦，
凤山楼上有云烟。
储皇侧畔何人侍，
黄卷团栾是圣贤。
老无擘画笑柴桑，
两眼惺惺菊自黄。
渠更笑人无菊把，
拒霜相对过重阳。
紫洲洲上得诗筒，
展诵青霞在眼中。
白首漫郎应号叟，
黑头永叔早称翁。
贫埋病压老巑岏，
拂拭菱花不喜看。
又恐无人肯青眼，
事须凭仗小还丹。
篱外涓涓涧水流，
槿花半点夕阳收。
欲题名字知相访，
又恐芭蕉不奈秋。
扫地须臾架屋成，
风流尤胜拂庐亭。
吹来一片杯中雪，
看着花枝醉忽醒。
韶光不见分成尘，
曾饵金丹忽有神。
不意薛生携旧律，
独开幽谷一枝春。
欲识清狂自在身，
关门湖上独经春。
今朝正接黄梅雨，
却出冲泥访故人。
豹堂春水绿泱涣，
谢市云深柳线长。
睡熟不知潮信过，
船头晚雨打菰蒋。
谈天渠外更谁先，
聊复怜渠与酒钱。
富贵不愁天不管，
不应丘壑也关天。
忆昔中华年少壮，
相逢海角意何如。
惊人老境便如此，
还解同尝橄榄无。
御沼春融冰半澌，
偶观流荇已参差。
因时有感关雎咏，
寤寐难忘窈窕思。
满眼青湘浸绿苔，
谁家篱援坼寒梅。
天容婉美霜云薄，
己逗春光入望来。
我向无中生出妄，
君从妄里却求真。
葫芦可画虽依本，
阿堵知君画不亲。
九天有象不虚呈，
历历都关国重轻。
汉客可无经济意，
只将牛女问君平。
龙门南岳尽伊原，
草树人烟目所存。
正是北州梨枣熟，
梦魂秋日到郊园。
晴采桑，雨采桑，
田头陌上家家忙。
去年养蚕十分熟，
蚕姑只着麻衣裳。
归去春山逗晚晴，
萦回树石罅中行。
明时不是无知己，
自忆湖边钓与耕。
一时人物久飞仙，
诗竹和庵尽变迁。
尚有禅师风味在，
野人门外汲寒泉。
雨中菜酒得相陪，
天忽安排晚霁开。
明月归途定回首，
橘香时节又须来。
似去华胥国里来，
云霞深处见楼台。
月光冷射鸡窗急，
惊觉游仙梦一回。
燕雏学母飞初熟，
梅子团枝亦半黄。
麈尾唾壶俱屏去，
尚存馀习炷炉香。
风驱云卷一身微，
慕侣高高急急飞。
未许高人能远遁，
梁王池馆故同归。
霜髭拥颔对穷秋，
着白貂裘独上楼。
向北望星提劒立，
一生长为国家忧。
夜半脚心生热云，
真人得法此其真。
只缘露泄天机子，
将身却近帝王尊。
讬根岂解媚中珰，
采蕨祇当慕首阳。
未必木天无秽史，
岂其枌省尽清郎。
两边巇险我居中，
岂可挨西又捺东。
冷笑主人忘曲突，
泥梁燕燕说春风。
深林尽处背浮图，
却悔舆篮不跨馿。
珍重病僧留别语，
晦庵去后亦来无。
一别癯仙已八年，
伶俜鹤骨尚弹冠。
相逢逆旅欢然处，
各着精神子细看。
槟榔口里吐参苓，
折槛无门九虎深。
家在道乡亭畔住，
定应千古有知音。
高碑说尔孝应难，
弹指端思白浪间。
堪歎行人不回首，
前山应是苎萝山。
石晋尊夷取帝华，
如何两世复邦家。
杀胡林下天还报，
剖腹盐心归帝羓。
芦梢向晓战秋风，
浦口寒潮尚未通。
日出岸沙多细穴，
白虾青蟹走无穷。
独坐吟残几度春，
小窗元不受尘昏。
夜深村落无更点，
只把梅花记月痕。
团圆一井为谁开，
夜夜东隅月色来。
酿得新醅饮佳客，
分明蟾影浸金杯。
营州少年厌原野，
狐裘蒙茸猎城下。
虏酒千锺不醉人，
胡儿十岁能骑马。
北山据险最能兵，
中外俱闻马服名。
满谓将门还出将，
不知有子误长平。
声名谷口吾宗秀，
风调西湖我辈人。
自是山巖着不得，
天教蹔此伴闲身。
王谢兰亭久寂寥，
茂林脩竹自萧骚。
蒋侯近代风流守，
曲水流觞意亦高。
道字娇讹苦未成，
淡蛾羞歛不胜情。
有时歌罢下阶砌，
闲把宫花独自行。
望断南岗远水通，
客樯来往酒旗风。
画桥依约垂杨外，
映带残霞一抹红。
去时风雨客匆匆，
归路霜晴水树红。
一抹淡山天上下，
马蹄新出浪花中。
居然讼息愧王通，
反闭柴门亦古风。
幽鸟一声庭日永，
轩窗从此近卢仝。
一刀两段绝譊讹，
天下禅和不奈何。
头戴草鞋重漏泄，
知恩者少负恩多。
新丰美酒斗十千，
咸阳游侠多少年。
相逢意气为君饮，
系马高楼垂柳边。
夜凉波面湧金霞，
坐觉天香落桂华。
便合泠然御风去，
玉川何待七杯茶。
怪来庭砌堕寒梅，
风笛数声清以哀。
两日枯肠餍蔬笋，
不堪茗椀发轻雷。
善财去后无消息，
重到华严更几人。
尔向那边重到此，
为吾拈却故园春。
飞泉一支天上来，
寒影沉沉泻龙穴。
山灵欲以怪动人，
山路先冬积霜雪。
不随秋月閟天香，
冰雪丛中见缕黄。
却得清寒惜花地，
少须梅影慰孤芳。
慇懃遵渚餽明珰，
情托微波事渺茫。
油壁却归天上去，
沙晴空见水禽翔。
长空暝色黯阴云，
六出飘花堕水滨。
万境沈沈天籁息，
溪翁忍冻独垂纶。
说似一物则不中，
箇是南岳让和尚。
东山早曾与么来，
带累同行俱喫棒。
正月晴和风气新，
纷纷已有醉游人。
帝城花笑长斋客，
三十年来负早春。
不作等閒桃李色，
一声羌笛怨惊尘。
偶思今岁开花晚，
要醉风前烂熳春。
醉毫叵我落乌丝，
况是桃源乍入时。
祇恐昇平要华藻，
赐牋春动万年枝。
万里层阴宿雾消，
冰轮初上镜天遥。
此时仙汉栏干曲，
竹影梅风笑寂寥。
江南春尽尚春寒，
添尽征衣独掩关。
日暮酒醒闻谢豹，
所欢多在水云间。
百尺危樯一尺乌，
一夫击鼓百夫呼。
何似北人将远适，
呼童秣马与膏车。
仓黄禁陌夜飞戈，
南去人稀北去多。
自古胡沙埋皓齿，
不堪重唱蓬蓬歌。
海上仙山属使君，
石桥琪树古来闻。
他时画出白团扇，
乞取天台一片云。
断云横碧暗平野，
落照曳红明远村。
回首半天云破处，
一眉新月报黄昏。
日午离筵到夕阳，
明朝秦地与吴乡。
同年多是长安客，
不信行人欲断肠。
尘中辨主问巖头，
心识如何曾得休。
鼻孔眼睛都要见，
铜砂锣里满盛油。
一枕更阑客梦囘，
冰声犹作浪声来。
并刀曾剪松江水，
更欲从渠为剪开。
海潮南去过浔阳，
牛渚由来险马当。
横江欲渡风波恶，
一水牵愁万里长。
上短下长人莫笑，
信缘披得便前行。
衣裳不是颠来倒，
凭仗丹青画取成。
何事图形到九墀，
岂容鬼质近神奎。
君王欲作诸戎戒，
不惜云章手自题。
死诸葛走生仲达，
死姚崇卖生张说。
看渠临了一着子，
诸方倒退三十里。
翟园从此即相辞，
园里春归我亦归。
蜂踏残花容易落，
蝶随数片往来飞。
约住山云倚断栏，
云如秋薄与山环。
为山醉矣无山句，
山不负予予负山。
老境惟期得醉歌，
何能浩荡涉风波。
关山月白闻归雁，
风雨秋深想钓蓑。
江梅闲尽腊梅稀，
又是红梅占晓枝。
却忆东坡诗上语，
淡粧浓抹总相宜。
谁扶璧月上天端，
雪魄扬辉桂影寒。
照见羣仙拥仙伯，
嫦娥定复转头看。
凤儿花杂雁来红，
更有鸡冠弄紫茸。
可笑倚阑人醉后，
只将青眼看芙蓉。
风吹雨打节还枯，
千尺龙蛇插太虚。
堪笑儿孙无伎俩，
一生从此被搽糊。
平世计功须壮岁，
异时敌己尽亨涂。
鬓须久已沾青女，
穷达何劳问紫姑。
进食门前水陆陈，
大官斋洁贡时新。
明君宵旰分甘处，
便索金盘赐重臣。
四肢谁谓可无骨，
五脏自信难留寒。
跂予望之不得语，
但愿万里书平安。
二十六窝猨臂上，
夜晴引手酌星河。
忽惊此地羊肠险，
世路羊肠崄更多。
二月尽头三月来，
红红白白一齐开。
酴醾正要金沙映，
莫道金沙只漫栽。
秉轴持衡岁五周，
从今千载国同休。
汾阳谩校中书考，
安得如公尚黑头。
水蝶巖蜂俱不知，
露红凝豔数千枝。
山深春晚无人赏，
即是杜鹃催落时。
台上无人伴苦吟，
归鸦过尽日西沉。
须臾玉匣开尘镜，
却有孤光共此心。
剪却牡丹春事休，
鶑应惆怅蝶应羞。
绿阴满地无人见，
倚遍栏干独自愁。
天下太平今有象，
宫中行乐但迎新。
万年枝上看春色，
三素云中望玉宸。
一身英气射光芒，
北定中原事转长。
落得两篇出师表，
至今只是汉文章。
昨朝新得剡山茶，
有约煎尝对晚霞。
月上湘帘人不至，
一池春水落桐花。
丹青徒有逞諠譁，
有足由来不是蛇。
杀将破军为柱国，
君今官极更何加。
佛法无情报尔曹，
忽生忽杀在吹毛。
若教韩信得妙诀，
自是深明防汉高。
西邻东老总为虚，
料想君家乐有馀。
白酒黄金都是幻，
争如好客与收书。
醉状初如春水船，
梦成蝴蝶更翩翩。
觉来已是情无奈，
那更急风吹雨颠。
两铦金镮鸣历历，
大似簷头雨滴滴。
试问参方什么声，
迷心未达菩提力。
决决沙泉取次流，
小堤闲贮一奁秋。
莫将霞鹜飞飞影，
认作兰成万斛愁。
村北村南打稻声，
竹舆随处款柴荆。
斜阳倒景天如醉，
明日山行更好晴。
家园有桃甕有酒，
取以先饷国正公。
定能百杯步兵饮，
可助一枕羲黄风。
独抱遣经舌本干，
笑呼赤脚碾龙团。
但知两腋清风起，
未识捧瓯春笋寒。
破驿荒凉晚解鞍，
急呼重碧敌轻寒。
南中气候从头错，
人日青梅已酽酸。
闻说山光是旧山，
衣冠家此百年间。
自嗟亦有同来祖，
两处松楸得往还。
细观才满一轮月，
静坐能销万古心。
莫向洪炉烘醉客，
只宜清夜定禅林。
君王端的似唐虞，
仁政天心若合符。
不独四方传瑞牒，
灵芝甘露满皇都。
三十年来共葛藤，
如今莲社冷如冰。
茶瓜樱笋游山会，
从此斋厨欠一僧。
平流白日无人爱，
桥上闲行若箇知。
水似晴天天似水，
两重星点碧琉璃。
昔寻老岳到庵西，
岳死庵空路已迷。
师举旧诗馀不记，
茫然恐是梦中题。
雨回新绿方留润，
日映轻红无尽娇。
为惜江南春事好，
对香吹水入金焦。
狸奴闲占熏笼卧，
燕子横穿翠径飞。
我亦人间好事者，
凭阑小立试单衣。
九月九日眺山川，
归心归望积风烟。
他乡共酌金花酒，
万里同悲鸿雁天。
菟裘有意身将老，
社圃无端衅已萌。
篡鲁由来因羽父，
过齐争奈遇彭生。
短墙不碍远山青，
无事烧香读道经。
时把一杯非好饮，
客怀宜醉不宜醒。
寻幽觅胜到天台，
触目风光剪剪开。
欲问昙猷旧遗迹，
千山排闼送青来。
一簇僧房路屈盘，
不踰城郭到林峦。
何人为假丹青手，
写入轻绡挂壁看。
表里通明不假彫，
冷于春雪白于瑶。
朝来送在凉牀上，
只怕风吹日炙销。
半千尊者眼如眉，
一一从头为点开。
踏断石桥成两段，
方知亲过一回来。
随山的的五千树，
惭愧识花人姓施。
说似龙形都不肯，
昨朝新见水沉枝。
天下几人能具眼，
世间万事可忘言。
犹将笔墨澜翻说，
多笑先生不惮烦。
能作膏肓遗萧辅，
更于西北振威雄。
若非明主矜羸老，
几向高丽弃旧功。
姑溪小队带薰风，
笳鼓欢迎鹤发翁。
三十九年成一梦，
几多陈迹泪痕中。
悬知草木太锺情，
秋晚花梢照眼明。
我已无心齐槁木，
莫将妖态见春荣。
园林经腊正彫残，
独尔花开烂漫鲜。
借问陇梅知幸否，
得陪春卉共时妍。
似锦桃花满树红，
灵云一见便心空。
当时不遇玄沙老，
争得名喧宇宙中。
郎归犹未到家中，
豔语勾春妾面红。
叵耐相逢不相识，
梅花那肯恋东风。
海涵地负避无门，
万象森罗托此恩。
万象之中全体露，
胸襟流出尽乾坤。
升降三田自有丹，
浪寻盘鼎斫仙坛。
扣门倦客惟思睡，
容膝菴中一枕安。
董公平昔甚纵横，
晚岁藏金欲避兵。
当日英雄智相似，
燕南赵北亦为京。
有客持柯石门道，
避人避世白云边。
相逢惊喜还相问，
应说经今八百年。
联翩漕舸入神州，
梁主经营授宋休。
一自胡儿来饮马，
春波惟见断冰流。
窾木饕风耐岁寒，
轮囷入用固知难。
不才果得全樗散，
且伴幽人涧谷盘。
画桥南北水连天，
才听莺声又晚蝉。
长使离魂容易断，
春风秋月自依然。
乱眼龙蛇起平陆，
前身羲献已黄墟。
客来空认袁公额，
泪尽惭无杨恽书。
帝舜南巡去不还，
二妃幽怨水云间。
当时珠泪垂多少，
直到如今竹尚斑。
毛羽曾经翦处残，
学人言语道暄寒。
任饶长被金笼阖，
也免栖飞雨雪难。
旌旗入境犬无声，
戮尽鲸鲵汉水清。
从此世人开耳目，
始知名将出书生。
山仪不裹庞公帽，
軃袖深藏傅老槌。
敲磕诸方应未已，
眼头乖角少人知。
先春当日探芳芽，
瞬息而今已落花。
碧实有心应见笑，
岂须新艳引流霞。
浔阳江色潮添满，
彭蠡秋声鴈送来。
南望庐山千万仞，
共夸新出栋梁材。
淡月黄昏静处芬，
风来花气夺清罇。
玉妃舞罢霓裳寂，
安得真香为返魂。
天气清和无喘牛，
花林烂熳竹林幽。
临风高咏足为乐，
有勇知方笑仲由。
雾里江流欲到天，
旅人合眼梦归船。
雨声竹屋晓来急，
误喜全家蓬底眠。
寒谷荒台七里洲，
贤人永逐水东流。
独猿叫断青天月，
千古冥冥潭树秋。
雨重杨丝不曳风，
小舟斜出断桥东。
分明几点闲鸥鹭，
着在西湖便不同。
流水涓涓落砌莎，
竹窗残月冷无多。
傍人不念思乡苦，
独奏南楼一曲歌。
红罗窗里绣偏慵，
亸袖闲隈碧玉笼。
兰殿春晴鹦鹉睡，
结条钗飐落花风。
小桥路入野僧家，
山犬眠莎向日斜。
庭户几时风雨横，
粉墙压倒佛桑花。
白发将军坐碧油，
教婴儿打百花毬。
被人驰马拏将去，
犹把兵书说未休。
画阑倚玉对偎红，
娜嬝翻阶放艳秾。
自笑主人无个事，
年年携酒祝东风。
花明柳暗绕天愁，
上尽重城更上楼。
欲问孤鸿向何处，
不知身世自悠悠。
宣毫歙墨川笺纸，
寄与麻家小秀才。
七岁能吟天骨异，
前生应折桂枝来。
世人结交须黄金，
黄金不多交不深。
纵令然诺暂相许，
终是悠悠行路心。
闻说凌云寺里苔，
风高日近绝纤埃。
横云点染芙蓉壁，
似待诗人宝月来。
老罢谁当问喘牛，
羁栖具作寄巢鸠。
盖茆一把藏吾拙，
便是元龙百尺楼。
满院青杨吐白绵，
未多柳絮解漫天。
野人岂会断优劣，
只问牀头沽酒钱。
天涯谁与寄相思，
残片疏疏尚恋枝。
一自西风寒勒后，
凋零能得几多时。
春被山颠与水涯，
尽供物料入诗家。
陆刘近世升沉异，
一为梅花一杏花。
桫椤古树常占岁，
在昔曾看北海碑。
今日四方俱大稔，
不知荣悴向何枝。
秦筑长城比铁牢，
蕃戎不敢过临洮。
虽然万里连云际，
争及尧阶三尺高。
飘蓬万里隔风沙，
梦到江南未到家。
料得夜深霜月苦，
几人挥泪说梅花。
梦回斜月挂林端，
酒力初消怯夜寒。
何处客舟犹未泊，
一声柔橹过前滩。
酷将嗜好片闲心，
散作千巖万壑春。
拚得一生看不足，
险崖句里要翻身。
水阔风高日复斜，
鹭鸶缭绕入人家。
船头系箇松根上，
霜叶红于二月花。
清旦宫中候上番，
银潢轻淡玉钩残。
山茶破萼江梅发，
尽倚朱栏不避寒。
碣石山人一轴诗，
终南山北数人知。
拟看青龙寺里月，
待无一点夜云时。
和风烟树九重城，
夹路春阴十万营。
唯向边头不堪望，
一株顦顇少人行。
黄尘蔽日晚风高，
两目昏花客思劳。
却忆江南渔父乐，
河鲀入网采蒌蒿。
仙人朝去莫知还，
野色风光一草庵。
少室何妨高索价，
莫教轻指作终南。
刘家墙上花还发，
李十门前草又春。
处处伤心心始悟，
多情不及少情人。
鹤驾云軿去不回，
空遗庙貌古山隈。
铁心石骨昌黎伯，
也向黄陵掷珓杯。
满林锺磬夜偏长，
古鼎闲焚柏子香。
石榻未成芳草梦，
西风吹雨过池塘。
独将诗教领诸生，
但看青山不爱名。
满院竹声堪愈疾，
乱牀花片足忘情。
碧落高高云万重，
当时孤鹤去无踪。
不期陵谷迁朝市，
今日辽东特地逢。
六代繁华一瞬间，
平芜远树不胜闲。
倚楼天暝云如幕，
知是瑯琊幕府山。
风流不比贺家狂，
潇洒黄冠意更长。
自有武夷溪九曲，
鑑湖何必问君王。
天地同根伸一问，
未曾擡步已亡家。
无阴阳处华重发，
玉本无瑕却有瑕。
奇石腾拏竹树苍，
奋髯矫首据崇冈。
山深怪底无豺虎，
端畏溪头百兽王。
鹤色纱蒙乌府寄，
裁衣不称着林中。
水亭君有亲题处，
留待他时染碧笼。
露渍风揉娇婀娜，
烟笼日炙绿鬅鬙。
风流名字时方污，
亦为仪容太不矜。
去年芳草又萋萋，
休歎王孙犹未归。
更见春深送春雁，
三三两两傍云飞。
煮木石餐多药灶，
断荤羶气独茶铛。
诗人自合长年瘦，
底事梅花更瘦生。
岸侧枯杨卧玉龙，
卸残鳞甲趁天风。
明年更作垂垂绿，
会率鶑花入汉宫。
不见一法在门外，
平地无端自活埋。
若是金毛师子子，
急须移步入门来。
寻山寻水侣尤难，
爱利爱名心少閒。
此亦有君吾甚乐，
不辞高远共跻攀。
天涯万里同为客，
先自悲秋更送君。
归路明朝好萧索，
一声鴈断几重云。
垂虹亭上少迟留，
卧看冰轮万里秋。
正是莼丝鲈鲙美，
不妨乘兴五湖舟。
生憎丹粉累幽姿，
故着轻煤写瘦枝。
还似故园江上影，
半笼烟月在疏篱。
濒江楼阁祇遥看，
却恐登临不足观。
已是老来无眼力，
更供两岸万峰寒。
九十阳春兴已酬，
登山穿谷尽清幽。
閒田不是无多让，
故遣尘劳作胜游。
大堤女儿郎莫寻，
三三五五结同心。
清晨对镜冶容色，
意欲取郎千万金。
庆父哀姜产祸芽，
龂龂鲁道可胜嗟。
武闱难起无人救，
季子来归未足嘉。
雇载钱轻载不轻，
阿郎拽牵阿奴撑。
五千斤蜡三千漆，
宁馨时年欲夜行。
花落江堤簇晓烟，
游人柳外蹙秋千。
直须分付丹青手，
画出清明二月天。
小船停桨逐潮还，
四五人家住一湾。
贪看晓光侵月色，
不知云气失前山。
昔记神皇驻六龙，
横波箫鼓沸天中。
谁知一代繁华意，
吹作菰蒲落日风。
烟生杨柳一痕月，
雨弄荷花数点秋。
此景此时摹不尽，
画船归去有渔舟。
得失升沈是与非，
纷纷世上局如棋。
白云谷口横遮断，
万事山中总不知。
端辰帖子缕黄金，
词苑题来禁籞深。
共道万方欣解愠，
南风已奏舜鸣琴。
后生修饰正争妍，
老者何颜与拍肩。
竹迳柴门闭深寂，
嵇康只愿得髙眠。
寒泉玉甃没春芜，
石染胭脂润不枯。
杏怨桃羞娇欲堕，
犹将红泪洒黄奴。
夕阳滩上立裴回，
红蓼风前雪翅开。
应为不知栖宿处，
几回飞去又飞来。
苦雾霏霏着彩旗，
犹排吉伏杂凶仪。
常时凤辇行游处，
今日龙輴恸哭随。
家泉石眼两三茎，
晓看阴根紫脉生。
今年水曲春沙上，
笛管新篁拔玉青。
王谢风流自一时，
长干古巷记乌衣。
寻常百姓几番换，
那有当年燕子飞。
前日桐江今赣川，
谏官得郡愧非贤。
东吴乡便君恩厚，
理棹重来始四年。
武夷山翁今已僊，
此书留与学长年。
丹砂夜就龙虎鼎，
后之读者心应然。
直截根源佛所印，
三界虚生失性命。
印泥印水印虚空，
盲参佩印成心病。
红浪滔天玉海春，
方壶有路可藏真。
长鲸一吸桑田变，
知是人间几岁人。
今古销沉几项斯，
由来作者不祈知。
看渠一片怜才意，
合把黄金铸敬之。
忆昔争游曲水滨，
未春长有探春人。
游春人尽空池在，
直至春深不似春。
南浦清秋露冷时，
凋红片片己堪悲。
若教具眼高人看，
风折霜枯似更奇。
每见云端上下弦，
遥怜破镜两娟娟。
愿移此景蟾宫去，
日月当令一再圆。
一花开五家宗要，
一叶缀九室诀机。
朝朝暮暮只斯是，
何用琼林觅玉枝。
养生尤复要功圆，
溜滴南溪石自穿。
近见牢山陈道士，
微言约我更三年。
百级山田带雨耕，
驱牛扶耒半空行。
不如身倚市门者，
饱食丰衣过一生。
泉嵌侧畔一川明，
水石萦回更有情。
闻说近来疏葺好，
想应仍是旧溪声。
往来都是由天造，
妙处何须更我为。
但向物初看老子，
恍然身外有婴儿。
清贫三盏便轻酬，
万里曹门出郑州。
尽情斫却月中桂，
恼乱春风卒未休。
即此见闻非见闻，
无馀声色可呈君。
箇中若了全无事，
体用何妨分不分。
生节雷声午夜残，
囊封一疏夺冰寒。
先生此去非沽誉，
留与时人作样看。
尽日竹风谈法要，
无人竹影又斜阳。
他时若有相应者，
莫负开轩人姓黄。
别我芝巖旧主情，
松堂月冷露华清。
古桐高佩知何处，
会听百滩流水声。
亲旧相逢似隔时，
从今无复念归期。
莫同更写留连恨，
只拟添成百首诗。
酒边凉意雨馀生，
望夜重期看月明。
安得水仙会事发，
巧随人意作阴晴。
毫端真敌万人军，
蔬笋能空粉黛羣。
机幕昼閒仍弔古，
不胜东合好郎君。
人生大患身为累，
火宅啼号更累身。
闻道中郎唯有女，
不妨半世作閒人。
秋暄团扇尚堪携，
病脚朝来健似飞。
偶到溪头晴唤出，
未穷山顶雨催归。
烟雨斑斓石藓春，
坠云谁梦宝花颦。
行人总被虚名误，
到得倾城又误人。
天公特地放初晴，
许我联镳琬琰行。
新着茅亭凭到晚，
难将一字扁佳名。
恶语岂堪酬妙句，
麤餐曾不餍常珍。
得君海错俱奇绝，
从此鄞江发兴新。
隆冬造化浃根荄，
三白书功冻渐开。
岁事穰穰如祉福，
亦随春色九天来。
不提长剑斩江蛟，
便揭脩竿钓海鳌。
纵老无成犹自许，
一溪流水两山桃。
不拟寒山不广骚，
春风藜杖起诗豪。
霜鸿入夜惊还止，
人立梅花月正高。
山接青天欲荡摩，
秋风骚客独经过。
怪来诗句无容和，
端为烟岚发兴多。
出舣波心宿傍芦，
不愁王事有追胥。
一蓑雨雪归来急，
静听蓬声有酒无。
病骨棱棱瘦欲飞，
业根犹堕爱梅非。
梦魂夜夜寻花去，
时带寒香踏月归。
空堂寒夜月华清，
独宿凄凉梦不成。
欲向阶前舞凌乱，
手持杯酒为谁倾。
一月那知几日明，
望舒端正对佳晴。
池台跬步城无禁，
纵病何能不动情。
纶闱放逐知何道，
桂苑风流且暂归。
莫问升迁桥上客，
身谋疏拙旧心违。
筠溪岸上千竿竹，
梦想犹疑玉笋斑。
只欠吾家小居士，
杖藜风雨亦来还。
朝来露溼欲寒天，
谁赏幽芳古道边。
风味十分留贡焙，
浮花正自不须妍。
终日清漪弄短桡，
久忘车乘走翘翘。
秋风且食鲈鱼美，
洛下诸生未可招。
笋从初箨已方坚，
峻节凌霜更可怜。
为报世间邪佞者，
如何不似竹枝贤。
千载空祠云海头，
夫差亡国已千秋。
浙波只有灵涛在，
拜奠青山人不休。
丝纶传得出宸帏，
宣花春城类莫齐。
妙握当途无字印，
马蹄终不染尘泥。
稚子浪忧陶令老，
山妻终誉仲卿贤。
虎头试写经行处，
龙具宁甘未死前。
寒云片日忽吹开，
历井扪参得得来。
行尽高山天欲半，
不知平地有楼台。
山家为割千房蜜，
稚子新畦五亩蔬。
更有南堂堪着客，
不忧门外故人车。
粲粲三英傍碧溪，
玉肌云鬓晓参差。
想因巫峡行云日，
记得湘江解珮时。
忍把浮名卖却闲，
门前流水对青山。
青山不语人无事，
门外风花任往还。
路转山腰十里阴，
参差楼殿倚云平。
青蛇白鹤今何在，
泉石空留四绝名。
路经湓浦叹怱怱，
不及从君访远公。
忽见庐山真面目，
在君二十一时中。
瑞物来呈日不虚，
拱禾芝草一何殊。
有时宣委丹青手，
各使团模作画图。
一峰云气接蓬莱，
白石磷磷护碧苔。
几向凤凰池上望，
不知何日凤凰来。
采樵有遇才三日，
归路还家已十年。
自古得仙非苦节，
此坑安得号黄连。
赏春社里鼓逢逢，
尚恨声同调不同。
我亦明朝苦无事，
更来吹笛乱山中。
宝烟遥洞悉乔松，
团墨新翻制作功。
预遣丹青摹巧様，
百花云影更盘龙。
问龙乞水龙何惜，
纵令一雨才涓滴。
但愿羣公坐庙堂，
且与庆元调玉历。
秋英疑是白金裁，
承露如从仙掌来。
翻笑汉皇铜制古，
斩新一样也奇哉。
一溪新绿涨晴沙，
傍岸疏篱八九家。
桑叶又抽麻正长，
绿阴深处响缲车。
文帝却回千里马，
项王独爱一名骓。
乌江不渡骓难逝，
细柳徐行马不驰。
泥牛鞭散六街尘，
生菜挑来叶叶春。
从此雪消风自软，
梅花合让柳条新。
侵星裹饭下高山，
负石趋城得米还。
不识往来为几里，
只言住处指云间。
曾向丛林寄幅巾，
十年尘涴卧云身。
侍琴童子长于竹，
去礼山僧作主人。
新翻酒令着词章，
侍宴初闻忆却忙。
宣使近臣传赐本，
书家院里徧抄将。
秋水澄澄树绝风，
冰轮苒苒上遥空。
闲思今夜供吟景，
冷色清光几处同。
未说楼居即是仙，
自然高处隔尘寰。
谁家双鹤鸣清晓，
声在东边竹树间。
深深人语转苍崖，
牵路如梯滑似苔。
睡起拥篷看奇石，
一方新绿入船来。
人静蛩喧天欲霜，
不眠独自步风廊。
闲看月走仍云走，
知是云忙复月忙。
文园多病厌文君，
恨入金徽不忍闻。
寂寞高台留古迹，
来牛去马自成羣。
彩凤连翩小作羣，
萧条门巷独留春。
莫因繁冶生轻鄙，
岁岁花开见主人。
江山奇峯雨后多，
千层飞瀑洒青萝。
扶筇亦觉溪桥滑，
尚有幽人采药过。
隼被鷃姿知有累，
豺惊羊质固非真。
谩夸鲁国多儒士，
敢到君门止一人。
终日哓哓漫说空，
触来依旧与争锋。
登时觉悟忙收拾，
已是阇黎饭后钟。
迳石无声下无穴，
停之不盈酌不竭。
银瓶送响落清甃，
镜奁破碎冰壶裂。
锦镜浓粧蜀样花，
没尘埃处惹尘埃。
好归说与曹家女，
已是当堂打破来。
巖上层层叠翠苔，
小池巧凿近巖隈。
就巖引得清泉满，
便有前山月入来。
云外荒村半掩扉，
门孤事业与心违。
悠悠岁月山林老，
纳纳乾坤道路非。
西山有蕨北山薇，
荷雨锄烟不疗饥。
但得县官如卓鲁，
此言只恐未曾知。
映竹依松望最宜，
如无似有乍开时。
思量切比幽人语，
不着工夫格自奇。
老榦疎枝浸寒碧，
浅香孤韵带微霜。
迎风破萼未全折，
含笑佳人对晓粧。
天地为炉烹不破，
不通风处却通风。
自从透得归来后，
方见一重还一重。
诏旨今年法祖宗，
御前无复旧斜封。
震雷惊落奸邪胆，
见说崇山放四凶。
别人祇看采芙蓉，
香气长黏绕指风。
两岸映，一船红，
何曾解染得虚空。
昨来飞樐下危泷，
不敢窥窗只闭窗。
莫歎江平船不进，
只将行役当游江。
髻根松慢玉钗垂，
指点花枝又过时。
坐久暗生惆怅事，
背人匀却泪臙脂。
雪骨冰肌合耐寒，
怕寒却不离家山。
老夫怀土与渠等，
一镢移来得许顽。
行绾秾云立暗轩，
我来犹爱不成冤。
当时若见红儿貌，
未必邢相有此言。
满满弯弓射不着，
长长挥剑斫无痕。
堪笑日月不到处，
箇中别是一乾坤。
烟火连甍铁甕关，
要寻间道走江干。
何人肯为将军地，
北府老兵思汉官。
登山临水送将归，
揽涕无从日向微。
水远山高动千里，
春风浩浩客吹衣。
山作剑攒江写镜，
扁舟斗转疾于飞。
回头笑向张公子，
终日思归此日归。
数首新词带恨成，
柳丝牵我我伤情。
柔娥幸有腰支稳，
试踏吹声作唱声。
一生不买真清誉，
平日不歌招隠诗。
底事琢山成大字，
有名还被众人知。
风含远思翛翛晚，
日照高情的的秋。
何事满江惆怅水，
年年无语向东流。
小桥度雪度琉璃，
更有清霜滑马蹄。
游子衣裳如铁冷，
残星荒店野鸡啼。
霞衣玉珮去飘飘，
控鹤仙人不可招。
难信岭头顽石畔，
分明有路入青霄。
天下禅和说勘破，
争知赵州已话堕。
引得儿孙不丈夫，
人人点过冷地卧。
闻有名花即谩栽，
慇懃准拟故人来。
故人岁岁相逢晚，
知复同看几度开。
发毛似霜纷纷白，
心地如砂炯炯丹。
细数诸公谁称此，
陶窗居士最宜餐。
落花残絮忆西园，
寒食归心似纸鸢。
无复御廊分冷食，
又看茅屋禁清烟。
铃绦无响闭珠宫，
小阁凉添玉蘂风。
枕簟满牀明月到，
自疑身在五云中。
十五年前号畏途，
祇今开辟尽田庐。
分明总是辛卿赐，
谁信兜鍪出袴襦。
寒食都来数日闲，
颜卿家帖到今传。
此公刚鲠无情煞，
到得春时也自怜。
中天台畔敞东轩，
沧海桑田且勿论。
欲问飞仙参要诀，
晨兴来就日华吞。
半亩方塘一鑑开，
天光云影共徘徊。
问渠那得清如许，
为有源头活水来。
寒雪欻随残臈尽，
暖风端逐早春回。
人间无数芳菲眼，
会见乾坤特地开。
补落迦山访旧游，
庵摩勒果隘中州。
秋涛无际明人眼，
更作津亭半日留。
松间叠石步高低，
啼鸟幽林听隔溪。
七尺枯藤可扶老，
青鞋香汗落花泥。
文犀剡剡穿林笋，
翠靥田田出水荷。
正是西亭销暑日，
却将离恨寄烟波。
未夸长管入手便，
政须短管护铦锋。
未染濡时常着帽，
忽□脱帽走蛟龙。
孔明筹笔即天威，
谢傅围棋亦事机。
武骑散群望洋退，
佛貍忍渴饮溲归。
有个官人靡恃己，
着领蓝袍罔谈彼。
面上带些天地玄，
眼中更有陈权委。
野塘溶漾夕阳时，
风淡云閒草半欹。
会得腾身振衣否，
不教春色在花枝。
林峦出没晚云低，
旋放寒梅照浅溪。
雪意殷勤解留客，
不教归马识东西。
璧水衣冠明玉雪，
市楼风月话江湖。
莫学羣儿败家法，
入门无不曳长裾。
林垂紫李玉成蹊，
水映红榴石近溪。
深栋双双飞燕语，
阴槐绿树万蝉嘶。
兔冷蟾寒不出时，
羣仙无睡尚游嬉。
可怜深夜无灯火，
碧玉枰前暗着棋。
携手童乌三尺强，
已知经术胜文章。
可怜不见凌云日，
迸洒西风泪几行。
佛祖仰望不及处，
暗通一线几何深。
冰严雪冷无人会，
空泻断崖千万寻。
盍簪何啻得明龟，
醉里呼曹自启扉。
我保刳肠正藏六，
到将无处得同归。
风堕何能续断絃，
只凭樽酒送彫年。
仙人示我长生术，
除却醉乡非洞天。
渔竿消日酒消愁，
一醉忘情万事休。
却恨韩彭兴汉室，
功成不向五湖游。
梨花风动玉阑香，
春色沈沈锁建章。
唯有落红官不禁，
尽教飞舞出宫墙。
青翰不动柳阴多，
桂棹无声鸟语和。
有此孤舟寄丘壑，
可怜平地起风波。
梅黄雨细柳花风，
浑在鶑啼燕语中。
流水高山元不恶，
短篱破屋为无穷。
白首重来祇厚颜，
有怀端欲向谁传。
语言相对都无味，
色在蜚鸿落照边。
闻说平安倚竹听，
裁书无雁寄云程。
加餐愿得身强健，
尚见藜烟照夜明。
拒霜灼灼欲破红，
夜来雨落荒兰丛。
空亭无人日色午，
但听桐叶惊秋风。
暮年百事已心降，
牀下无人拜老庞。
病眼欲开还又闭，
偷看日影下西窗。
八渡凉生五月秋，
琼花六出似浮沤。
掬来睥睨真如雪，
不觉轻寒动玉楼。
属玉双飞下绿蒲，
小溪分水照林庐。
疏泉漫作江湖意，
不种封君万尾鱼。
㬊山北来耸峨峨，
汉水东下流滔滔。
开轩直可望百里，
最爱此榭凌云高。
平生肝胆卫长城，
至死图回色不惊。
世俗不知忠义大，
百年空有好书名。
钓月亭边三两家，
月明无处认芦花。
忽闻鹎鵊相惊起，
知有溪禽在浅沙。
帝籍傍连茧馆桑，
禁林乔木昼阴凉。
却从射殿临江阁，
中有通衢夹苑墙。
青春又送一年来，
不道春霜两鬓催。
春浅春深春自老，
且将怀抱向春开。
客到需堂日已曛，
从容樽酒话情亲。
欲来却去知何事，
笑杀当年访戴人。
王伯规模有事功，
偏方乘间得争雄。
彼时应笑人成败，
复辙争知箇箇同。
草户柴门野老居，
恍然疑执化人裾。
不知身在花阴卧，
但见亭台似积苏。
荡荡空山草木青，
枝禽飞下菜池冰。
夜深月照茅簷静，
翠石幽泉落几层。
画舸轻桡柳色新，
摩诃池上醉青春。
不辞不为青春醉，
只恐莺花也怪人。
路入灵峯西复西，
桄榔叶暗古招提。
山僧更在云深处，
花落苍苔幽鸟啼。
琵琶亭下维舟处，
水落江空夜雪残。
记得长官邀我醉，
县衙当面玉为山。
穷居乐道自躬耕，
那肯要君用割烹。
汤后不加三聘礼，
未应改志为苍生。
长官清苦旧传闻，
检放禾苗近四分。
毕竟不缘胥吏手，
旱头科敛枉纷纭。
云麓烟峦知几层，
一湾溪转一湾清。
行人只在清湾里，
尽日松声杂水声。
点画诸宫初献巧，
裁缝中禁又迎祥。
周南永播河洲化，
仰佐鸿明烛万方。
当日温泉浴太真，
岂知绣袜解尘生。
更于洗滑凝脂处，
尚忆胡儿在锦绷。
天生王气何能厌，
嬴氏空劳筑此台。
今日我来台上看，
残春寂寞野花开。
流芳斜谷出师表，
遗臭樊城受禅碑。
芳臭即今皆判矣，
鲍鱼难揜祖龙尸。
阳关酒尽不成声，
杨柳烟中一棹轻。
日暮碧云烟水阔，
梅花难寄此时情。
安心得髓遇昇平，
不似云门不解行。
聊与祖师分半座，
湘山顶上放光明。
蓂荚阶前日月飞，
羹墙惆怅望尧眉。
三千年笑巢由错，
不见勳华揖逊时。
雪后东风未肯和，
此中不醉又如何。
江南春色花千里，
自笑茅簷一树多。
雨涩苍崖墨色鲜，
长安犹自犬羊羶。
试临旧刻思天宝，
末上先题十四年。
石坛流水共苍苔，
青竹林间一径开。
可惜梨花飞已尽，
前年游客始重来。
峭壁回环几百区，
其间巖石可耕锄。
如何得片山如此，
白首相将老母居。
月子弯弯四面歌，
扁舟今夜泊嘉禾。
颇欲歌呼起相和，
一声轧轧又前波。
支公别墅接花扃，
买得前山总未经。
入户剡溪云水满，
高斋咫尺蹑青冥。
洛红闻说烂如霞，
应着青油密护遮。
莫剪姚黄供老眼，
使君头白懒看花。
御柳规模六鹤图，
凤池均锡尽称誉。
销金标轴精工制，
同会文章看御书。
梦里分明记本根，
觉来无语正心君。
阴阳却把量消长，
且喜新来胜一分。
楼上凭阑小立时，
淡烟漠漠雨丝丝。
年光日日有佳处，
不解春寒偏入诗。
金弋百战古虔州，
滚滚双江日夜流。
杯酒登台同极目，
夕阳渔唱起沙鸥。
玉节南来两使星，
埋轮折槛有家声。
不嫌斋榜民为重，
去国当时一叶轻。
天禄先生空白头，
时时好事载书游。
滑稽不及鸱夷辈，
寂寞端成淑德侯。
瘴岭蛮村万里赊，
可怜生不近京华。
荔枝犹想南中树，
末利先看近世花。
骄阳赫赫转秋阴，
便觉萧然鬓影侵。
世事炎凉俄忽尔，
闲来物理静推寻。
风揭洪涛响若雷，
枕波为垒险相隈。
莫言有个濡须坞，
几度曹公失志回。
长病人嫌理亦宜，
吾今有计可扶衰。
烦君舁着山深处，
恐有黄龙浴水医。
往来鱼虎涧流浅，
出没鼠狼庭草荒。
宅近市傍人不到，
独迎西日上东墙。
魏宫怅望杨花去，
汉掖齐歌赤鳯来。
淫蛊到头成底事，
荒田野草但堪哀。
安边治郡蔼仁风，
竹马欢呼迎送中。
恺悌真为民父母，
怀恩何处不儿童。
小轮轻线妙无双，
曾伴幽人酒一缸。
洛客见诗如有问，
辗烟冲雨过桐江。
山从天目成群出，
水傍太湖分港流。
行遍江南清丽地，
人生只合住湖州。
船动湖光滟滟秋，
贪看年少信船流。
无端隔水抛莲子，
遥被人知半日羞。
萧条旅舍客心惊，
断续僧房静又清。
借问蝉声何所为，
人家古寺两般声。
情均骨肉谓尧民，
我辈相仍敢不敦。
越人可笑盟车笠，
四海要知皆弟昆。
何待颉羹方引退，
暂忘设醴可觇终。
申公见事差伤晚，
直待髠钳八十翁。
间关危栈过岧嶤，
忽见平原旅恨销。
却被飞涛送乡思，
悠悠想见浙江潮。
去岁西林湖寺中，
野僧曾与咏晴风。
一时潘盖姜同饮，
今日相望我秃翁。
春夜沈沈灯影明，
卷书兀坐忽三更。
不知船外风多少，
但听满江波浪声。
筛金镂玉影飕飕，
一片松杉不断头。
钟梵声残寒汐外，
石床常拥四时秋。
千林欲暗稻秧雨，
三月尚寒花信风。
九节老筇应不惜，
步随流水看残红。
芝泥初熟诏书成，
红药翻阶昼景清。
屋瓦生烟宫漏永，
时闻幽鸟自呼名。
昨日旸乌赤似金，
朝来忽化作甘霖。
老农失喜逢人说，
滴滴来从太守心。
不着芙蓉近路栽，
菰蒲深处却花开。
晚香特地清人骨，
多谢西风得得来。
一只奇峰入眼中，
看来只只是奇峰。
好山道是无重数，
少说青苍十万重。
心如止水贮空明，
还似虚舟尽日横。
妙语忽然穿月脇，
笔端那有俗间情。
昨夜何人雪里归，
岭头折得去年枝。
莫将寒暖分南北，
直为春光剖破篱。
绿荷深不见湖光，
万柄清风动晓凉。
莫恨红葩犹未烂，
叶香元自胜花香。
曾记来时割伏雌，
相思头绪乱如丝。
自怜春尽腰肢瘦，
更向庭前插柳枝。
生来一舸镇随身，
柳月芦风处处春。
翁自醉眠鱼自乐，
无心重理旧丝纶。
朝来行药向秋池，
池上秋深病不知。
一树木犀供夜雨，
清香移在菊花枝。
小雪以来霜气清，
今朝寒色倍严凝。
榻前侍立无遮障，
吹得半身真是冰。
铁锁沉沉截碧江，
风旗猎猎驻危樯。
禹门纵使高千丈，
放过蛟龙也不妨。
草萦平碧柳舒金，
春色融融积渐深。
巢燕高低寻画栋，
宿云浓淡作轻阴。
花落花开春自迷，
白云流水客东西。
独眠野店无灯火，
雨湿黄昏杜宇啼。
仁民爱物本亲亲，
有子当年见亦真。
第一注中明体用，
洗空千载说经人。
中州白日虎狼嗥，
越海鲸鲵更浪高。
化日尺书归故里，
依然逃董不逃曹。
万仞崖头打一推，
待渠绝后复苏来。
活鱍鱍禅须自悟，
万重关锁一时开。
江南自好筑金台，
何事风花堕向淮。
若使两遭豺虎手，
而今玉也有谁埋。
君阳山下足春风，
满谷仙桃照水红。
何必武陵源上去，
涧边好过落花中。
制锦工夫早不同，
至今人道寇巴东。
澶渊一段奇功业，
可在孤舟野水中。
青春易过不多日，
白昼得閒能几人。
有限光阴空役役，
堆钱难买百年身。
春风吹绿绿成阴，
新有黄鹂度好音。
我政卷书成坐睡，
恍然疑是拂瑶琴。
帘前可爱三冬日，
阶下新抽七叶蓂。
昨夜灵台因预奏，
䌽云高捧老人星。
海神来过恶风回，
浪打天门石壁开。
浙江八月何如此，
涛似连山喷雪来。
浓豔初开小药栏，
人人惆怅出长安。
风流却是钱塘寺，
不踏红尘见牡丹。
沿河过闸梦中闻，
奇观何曾似此晨。
雪溅雷奔乍明眼，
天跳地趠也惊人。
九霞斟玉醉淋漓，
芝草琅玕青鹿肥。
庭下阿儿寿慈母，
簪花拜舞笑牵衣。
竹友当年已化龙，
松朋久亦受秦封。
此花有味调无鼎，
且吐芳心过一冬。
畏日流金不断声，
松风涧水助泠泠。
我来萧散无馀事，
得倚篮舆细细听。
玉壶清景面瑶池，
便入丹青也自宜。
挟册几回成独往，
壶公应笑一书癡。
为爱嘉名似故乡，
芒鞋日日此徜徉。
非关贪礼瞿昙相，
自是三生有愿香。
六国平来一瞬中，
心王不动八方通。
从前汗马无人见，
只要重论盖代功。
梅花一径万重山，
冈外浮云去住间。
莫恨寻幽无侣伴，
世途能有几人閒。
箫管清吟怨丽华，
秋江寒月绮窗斜。
惭非后主题笺客，
得见临春阁上花。
竹简韦编写六经，
不知何用捣枯藤。
自从杵臼深藏后，
采楮舂桑事已更。
误入仙源不记春，
花间一见喜津津。
可怜尘迹空遗恨，
一树桃花经几秦。
乌臼分明棒有眼，
这僧直是眼无筋。
假饶打着百千箇，
切莫将伊挂齿唇。
幸观世事已忘机，
觞咏流行度几时。
万物本来同一性，
可知猿鸟不相疑。
天公久不试铅华，
尽把清香付此花。
白玉堂中春未动，
等闲攀折野人家。
非独苏仙念老穷，
古灵亦复荐孤忠。
白头不得诸公力，
惟有西塘八十翁。
蜀船南来去未休，
吴船西上到沙头。
人生能着几两屐，
三峡风烟替往愁。
赤肉团边用得亲，
主宾有理各难伸。
两箇驼子相逢着，
世上如今无直人。
黎民于变是尧时，
便字尧夫德可知。
更览新诗名击壤，
生生全道略无遗。
春湖潮满入青天，
浪拍东风打钓船。
人在空蒙飞絮里，
鸟啼红白乱花前。
碧山重叠水溶溶，
南北朝来旦暮风。
巖壑会稽真胜绝，
樵苏犹是汉三公。
心与虚空讲未终，
一呼回首一开容。
勿言去后无消息，
云外西山翠扫空。
新花犹未出圆荷，
月射风翻卷翠波。
对酒强须通夕醉，
暑天清景此为多。
曲阁便房三十六，
欲回舞袖不容身。
黄金壁带今安有，
笑杀宣和大内人。
香色相生静入观，
化工谁怕剪金难。
秋光欲尽花尤好，
都作时情九日看。
虚窗桂子打风声，
夜酌沉沉夜气清。
三十年间不须说，
可堪相照髪星星。
白纸无端墨笔书，
分明一句却模糊。
青灯夜雨湘江上，
添得平沙落雁图。
江山历尽几施功，
方得逢人话昔同。
春到洞庭无壁岸，
鸟啼西岭月生东。
秦川如画渭如丝，
去国还家一望时。
公子王孙莫来好，
岭花多是断肠枝。
脚下曹溪去路通，
登堂无复问幡风。
好将锺阜临歧句，
说似当年踏碓翁。
圣皇恩重恤狂愚，
待罪山城岁已踰。
更入西门三百度，
便须跨马上成都。
绿槐花堕御沟边，
步出都门雨后天。
日暮野人耕种罢，
烽楼原上一条烟。
风冽前村有堕巢，
何心寒苦自为高。
堪怜让杀閒桃李，
只得虚堂两字褒。
两家诞日俱延客，
长恨无缘笑语同。
辄奉朋尊聊介寿，
愿言百岁亦如翁。
破瓶岂复作瓶事，
焦种不应生孽芽。
如彼虚空盘大子，
毛轮垂髪翳开花。
红莲客惠碧云篇，
未及他山买石镌。
且选眼前麄竹上，
和烟大刻两三联。
苦心词赋向谁谈，
沦落周朝志岂甘。
可惜多才庾开府，
一生惆怅忆江南。
粪火堆头潦倒身，
且无花鸟閙芳春。
口边白醭心如铁，
甘作丛林不义人。
汴水堤边薪可束，
永丰巷口绿成堆。
盛衰到底皆惆怅，
何不移根种马嵬。
飞骑将军入虏庭，
兵机炼得十分精。
谁知败绩缘欺敌，
致使凌烟易姓名。
柳暗晓鶑鸣树底，
帘垂午燕簇楼头。
东君暂去无多日，
且放残红逐水流。
月出松林已半廊，
故开窗牖纳清光。
嫦娥应讶年来瘦，
千首新诗书满牀。
细雨如尘复似烟，
两淮渡口各收船。
南商北贾俱星散，
古庙无人烧纸钱。
勿游鱼鲁刁刀市，
莫逐千干十卜人。
他日有缘重会面，
金毛狮子要嚬呻。
楼上何由楚塞名，
楚人曾此设重扃。
固知宇宙同文轨，
聊把江山作障屏。
名园看尽好花枝，
黄菊施朱独未窥。
应是天怜秋寂寞，
故分春色到东篱。
去岁曾经此县城，
县民无口不冤声。
今来县宰加朱绂，
便是生灵血染成。
鼎湖龙去不知还，
遥想清都虎豹闲。
欲借刚风朝紫阙，
九天阊阖正开关。
农父眉头百念攒，
雨愁烂死旱愁干。
龙神社鬼烧香遍，
不到秋成睡得安。
雨湿桅竿风飐帆，
不禁篷漏滴衣单。
苍头更说无眠处，
始信人生行路难。
青烟拂拂扑晴晖，
帘幕无风永日垂。
不恨离人归不早，
只疑春色故相欺。
寒云漠漠暮天低，
社鼓声中日欲西。
隔岸垂杨遮酒店，
风帘移影照寒溪。
集英亲殿策才豪，
盈庑纷纷尽雪袍。
礼乐问题人罕记，
就纡黼座继兰膏。
梦君同绕曲江头，
也向慈恩院院游。
亭吏呼人排去马，
忽惊身在古梁州。
岭外三年避贼忙，
法轮元不下禅床。
君归却说岭南事，
瘴暑作时君自凉。
一亭潇洒枕江流，
水色山光四面浮。
多少客帆簷外过，
不知谁是济川舟。
萍乡路与醴陵通，
溪上长亭草木中。
行尽江南有山处，
门前隔水是湘东。
弦改南薰曲自调，
萦回小篆水沉消。
叶舟自打窗前过，
只有杨花度小桥。
惯向青林与碧溪，
幽居竹石自相宜。
种成满眼花堆锦，
开落如今总不知。
蝴蝶新生未解飞，
须拳粉湿睡花枝。
后来借得风光力，
不记如癡似醉时。
烟波深处卧孤篷，
宿酒醒时闻断鸿。
最是平生会心事，
芦花千顷月明中。
野僧亦复稻畦衣，
两两三三巾口归。
拂拭涪翁刑部句，
晚风吹泪对斜晖。
四益堂中四益碑，
南轩文字述家规。
殷勤打寄非无益，
从此折肱当得医。
江浙都来得几程，
风潮声里是樟亭。
春膏又动一犂雨，
华发相看眼自青。
层台金碧惹红霞，
仙掌亭亭对月华。
昨夜盘中甘露满，
婕妤争去奏官家。
逃战彭城似去邠，
兴王可即废为臣。
中原多少堪忧事，
劳苦君王八马奔。
平生英烈世无双，
汉骑飞来肯受降。
早与虞姬帐下死，
不教战血到乌江。
二草曾观岭外图，
开时尝与暑风俱。
使君已自怜清分，
分得新条过海无。
一身能臂两雕弧，
虏骑千羣只似无。
偏坐金鞍调白羽，
纷纷射杀五单于。
江南黄鹌飞满野，
徐熙画此何为者。
百年幅纸无所直，
公每玩之常在把。
群龙共帝牧羊儿，
缟素能开四百基。
蒯彻亦生天地里，
欲将口舌夺民彝。
离离远树接山低，
白水田头杜宇啼。
昨夜前村新雨过，
桔槹閒在石桥西。
苏端颇惯招新客，
御叔何烦讶圣人。
未用平章旧新雨，
一樽聊喜对情亲。
蜗牛庐畔舫斋前，
春晚风光绝可怜。
云补断山尤秀拔，
竹藏残蕊尚婵娟。
芳郊欲别阑干泪，
故国难期聚散云。
分手更逢江驿暮，
马嘶猨叫不堪闻。
暂解尘缨锁与缰，
鲈风秋色似鲈乡。
从今第四桥南去，
蟹簖渔矶属漫郎。
逆旅门前拨不开，
先生醉策蹇驴来。
未言乞得囊中药，
一见童颜且压灾。
湘累鞙佩南邦媚，
天女襟期绝世芗。
艺植便应弥九畹，
孰知苓藿与詹糖。
能询天宝乱从生，
林甫专权罢九龄。
刺史权才除柳泌，
金丹燥发命随倾。
晓起清江弄小舟，
晚风吹过赤冈头。
远峰自作脩眉歛，
万里那知客子愁。
子云窗下草玄经，
寒雀争喧户昼扃。
好事应无携酒榼，
相过聊欲煮茶缾。
三峰阔展映天长，
大巧由来未易量。
我欲移归殿前去，
万年千载对君王。
璇璿非复旧宫坛，
独向徐碑识二难。
井底丹灵勿轻汲，
昔年曾寿两苍官。
下惠一时行已志，
首阳万古振人伦。
终南不得西山号，
岁暮白头空断魂。
藜杖芒鞋过水东，
红裙寂寞酒樽空。
郡人见我应相笑，
不似山公与谢公。
风高雨暗不成羣，
欲下还飞似畏人。
已是却寻归去路，
江南休笑水如春。
巴峡猿声催客泪，
铜梁山翠入江楼。
千峰鸟路含梅雨，
五月蝉声送麦秋。
早起阴晴殊未分，
杜鹃何许叫深云。
眼中忽尔生新句，
何异风行水面纹。
春风春雨急仍颠，
闻道远劳从事贤。
软脚不应惟命酒，
池塘生草要新篇。
雪液清甘涨井泉，
自携茶灶就烹煎。
一毫无复关心事，
不枉人间住百年。
西山月落楚天低，
不放红尘点翠微。
鹤唳一声松露滴，
水晶寒溼道人衣。
割爱慈亲异俗迷，
如云似鹤更高飞。
五湖四海随缘去，
到处为家一不归。
道人只具一只眼，
觌面全提格外机。
尘里神仙谁做得，
归来试举问麻衣。
何人支枕古邯郸，
孤卧僧房四面山。
故遣白云遮谷口，
不教幽梦落人间。
屏山梦断整云鬟，
金鸭吹香火未残。
背倚阑干听燕语，
一帘风雨捲春寒。
见得分明识得亲，
举来犹自涉涂程。
直饶不犯毫芒者，
也是拈䭔舐指人。
钓罢归来不系船，
江村月落正堪眠。
纵然一夜风吹去，
只在芦花浅水边。
万古周流此一机，
何尝丝发涉人为。
不须苦用忘忘意，
认取存存不息时。
眼空朝市爱山林，
放浪登临寄笑吟。
毕竟趋荣成异代，
耻秦空抱鲁连心。
怀沙元不为谗嚣，
要与江山作美谣。
千载孤忠动神物，
三湖今向汨罗朝。
身为客兮心为主，
主人平和客安堵。
若还主客不康宁，
精神管定辞君去。
几年箇事挂胸怀，
问尽诸方眼不开。
肝胆此时俱裂破，
一声江上侍郎来。
荒亭驻马酌金罍，
风卷黄埃丑上来。
满地山河无汉业，
赵州留得古云台。
乌噪僧眠春昼迟，
松阴楼殿日高时。
入门未脱征裘立，
拂壁先看学士诗。
掎角中原二百州，
熟知彼己是良筹。
时贤所及都能几，
清渭黄河祗自流。
寒雪飘飘白昼昏，
征骢晓发向孤村。
途中风物来时异，
吟罢新诗击酒尊。
藤枯树倒问沩山，
大笑呵呵岂等闲。
笑里有刀窥得破，
言思无路绝机关。
淤泥解作白莲藕，
粪壤能开黄玉花。
可惜国香天不管，
随缘流落小民家。
步随流水觅溪源，
行到源头却惘然。
始悟真源行不到，
倚筇随处弄潺湲。
柳暗鸦娇日正长，
笔头风雨响脩廊。
一帘芳碧双蝴蝶，
也解寻人姓字香。
试为众生破一尘，
出经为筏度沧溟。
待渠到岸无惊畏，
复破微尘纳此经。
池面嫩荷初汎水，
栏边新笋欲齐簷。
先生尽景论文饮，
不觉斜阳已上帘。
南风欲转北风颠，
一夜涛声趣枕边。
更着三更篷上雨，
十风无頼扰清眠。
玉虬垂处雪花翻，
四季雷声六月寒。
凭槛未穷千丈势，
请从巖下举头看。
碑翻荐福雷轰碎，
舟近蓬莱风勒回。
山意有馀还不尽，
青鞋留待后游来。
大旱如焚气不苏，
云师谁遣上天衢。
人人凖拟为霖甚，
风动雷行雨却无。
万花春老正红酣，
不是丛林优钵昙。
山下女郎来问讯，
未饶萱草解宜男。
游人脚踏杏花泥，
花片吹风点绮衣。
为复残春催杜宇，
是他杜宇唤春归。
狱情微暧自难明，
着意平反或失平。
生死两无纤芥恨，
考求须尽察须精。
闲思至道年中事，
独倚左冯城外楼。
目断平皋人不见，
暮天无际水悠悠。
端楼游赏正元宵，
珠箔低垂绚帟飘。
黔首康衢瞻盛际，
御香芬馥下云霄。
武帝徒劳厌暮年，
不曾清净不精专。
上元少女绝还往，
满灶丹成白玉烟。
昭裔登庸汝未登，
凤池鸡树冷如冰。
何如且作宣徽使，
免被人呼粥饭僧。
当时只道鹤林仙，
解遣秋光发杜鹃。
谁信诗能回造化，
直教霜枿放春妍。
骤雨涨溪高数尺，
失却捣衣平正石。
明朝水落石依然，
老夫一夜空相忆。
江头洲渚晚阳斜，
宿鴈已复取圆沙。
老子尚堪巾屦在，
凭君着意问梅花。
万世衣裳脱介鳞，
一祠宁足报恩深。
长教天下江河顺，
始慰胼胝手足心。
烈士思酬国士恩，
春申谁与快冤魂。
三千宾客总珠履，
欲使何人杀李园。
生成造化夺工夫，
尽入黄家几画图。
可惜春来误游子，
攀花不落有还无。
湘水无潮秋水阔，
湘中月落行人发。
送人发，送人归，
白苹茫茫鹧鸪飞。
中秋万里共阴晴，
曾记坡翁最善评。
谁信九霄风雨外，
群仙正赏月华明。
古槐烟薄晚鸦愁，
独向黄昏立御沟。
南国望中生远思，
一行新鴈去汀洲。
瑞白春前已见三，
向来膏雨物频霑。
山城二月寒犹峭，
生怕东风巧揭帘。
少室门庭冷似冰，
可师曾此一沉吟。
夜阑各自知寒冷，
莫待齐腰三尺深。
因邪打正诸方会，
我此从来正打邪。
头白齿黄无伎俩，
单单只会破人家。
玉堂昼永暑风微，
蔌蔌飞花落小池。
徙倚幽栏凭问讯，
夏鶑飞出万年枝。
清潭千古照悬崖，
崖上飞流动地来。
咫尺语言闻不得，
夕阳佳景更徘徊。
本分天然白雪香，
谁知今日却浓妆。
秋千院落溶溶月，
羞臯红脂睡海棠。
仙馆幽深竹复墙，
风传石鼎煮茶香。
门前老树高如盖，
乞与樵夫话晚凉。
干鹊平生浪苦辛，
一年卜筑一番新。
如何月下空三匝，
宅子还将住别人。
自是伊人得宝书，
兴酣聊顾我閒躯。
世间臭味初何似，
玉雪胸怀咳唾珠。
零零夜雨渍愁根，
触物伤离好断魂。
莫怪杜鹃飞去尽，
紫微花里有啼猨。
药病须还考自知，
和根新断为人机。
心随身上门常闭，
课罢苔封候夕晖。
扬州节钺非吾爱，
肯要腰缠十万钱。
只愿天公多与寿，
道巾野服伴胎仙。
落魄西州泥酒杯，
酒酣几度上琴台。
青鞋自笑无羁束，
又向文君酒畔来。
樽酒团栾里社情，
眼中忽不见公荣。
祗应天体如鸡子，
地下人间共月明。
膏肓二竖能为害，
肠胃三虫不姓彭。
安得此身无一事，
林间耳目也清明。
平生爱酒陶元亮，
曾绕东篱望白衣。
底事秋来犹止酒，
重阳须插菊花归。
万里区区学宦游，
江南江北几时休。
朝来作别殷勤语，
为谢多情黄栗留。
千古陵阳芳桂丛，
凌风擎出蕊珠宫。
渥丹自是天然质，
不学桃花点注红。
曩疑先贤啬于言，
何不明明细细传。
今省从前都错认，
更加详后即纷然。
丹崖翠壁尽仙梯，
不用囊中大药资。
成道无过是无欲，
仙灵分晓示诸斯。
晓来雨过槐阴润，
午霁风摇麦浪寒。
自愧此身徒扰扰，
未知何处可偷安。
日中一饭蒙头睡，
黄叶堆门莫扫除。
夜半枕前师子吼，
起来烧却野狐书。
山形天矫苍精剑，
日气曈曚紫磨丹。
度尽世人人不识，
青烟起处是邯郸。
孜孜为善鸡鸣起，
先王之道斯为美。
四十五十无闻焉，
斯亦不足畏也已。
青城山中云茫茫，
龙车问道来轩皇。
当封分为五岳长，
天地截作神仙乡。
想见湖山只欲飞，
急逃缘累拯衰迟。
无心云伴无心客，
杖屦相从更许谁。
凉蝉乱叫朝暮雨，
独鹤不迷前后山。
芎叶煮汤胜茗椀，
栗花然火称松关。
弹压群芳不敢开，
清高地位隔尘埃。
擡头一见风霜面，
莫是花中御史来。
无事江头弄碧波，
分明掌上见嫦娥。
不知李谪仙人在，
曾向江头捉得么。
天然廉素匪沽名，
秋入沧浪彻底清。
蛮舶珍奇纵山积，
归囊应比去时轻。
湧金门外雨晴初，
多少红船上下趋。
龙管凤笙无韵调，
却挝战鼓下西湖。
三旬埃郁得清风，
领袖犹飜汗折红。
已是梦清无俗梦，
更移凉簟月明中。
将军作镇古汧洲，
水腻山春节气柔。
清夜满城丝管散，
行人不信是边头。
不是清高辞好爵，
都缘衰病乞闲身。
年来印历依然在，
批上东湖第五春。
红萼竞燃春苑曙，
粉茸新吐御筵开。
长年愿奉西王母，
近侍惭无东朔才。
无钱使鬼故宜休，
已失装怀万斛愁。
况有西湖好山水，
一帆还自上归舟。
清露白云明月天，
与君齐櫂木兰船。
南湖风雨一相失，
夜泊横塘心渺然。
我愧年几六十秋，
时华虚度事优柔。
头云皓矣未闻道，
深借磨砻与勿休。
泉落青山出白云，
萦村绕郭几家分。
自从引作池中水，
深浅方圆一任君。
芬芳红紫间成丛，
独占花王品第中。
到底只留为谑赠，
更劳国史刺民风。
早知皆是自拘囚，
不学因循到白头。
汝既出家还扰扰，
何人更得死前休。
身是金华旧使君，
闻公新渥倍懽忻。
朱轓暂为东莱起，
收拾干淳未坠文。
煖脉匀青地上苔，
拂尘题柱记花开。
海风一夜吹山雨，
却送春寒入寺来。
轻寒漠漠雨霏霏，
春院人闲半掩扉。
风力不知多几许，
出门只见杏花飞。
藕花香里画船横，
人静惟闻洗玉声。
四野清平公燕喜，
隠然方面有长城。
雨中竹叶不胜翠，
风过榴花元自红。
门外喧喧正商贾，
与君趺坐入真空。
一方湘竹卧春阴，
数卷唐诗醒老心。
俗客不来山宇静，
新鶑啼入杏花深。
两仪亦有盈亏数，
万物难逃出入机。
一把牙筹空自苦，
盖棺着得几通衣。
毛空两日散霏微，
勒住阴云且四垂。
一路新凉君会否，
晴无日色雨无泥。
湖水山云绕县斜，
茂林修竹野人家。
宿酲过午无人问，
卧听东风扫落花。
闻道仙人萼绿华，
曾来此地访仙家。
青衣数十随行处，
环珮纷纷香雾车。
榕阴缺处见西山，
步遍墙阴落照间。
谁信史君无一事，
只知终日与僧閒。
暮年世事转悠悠，
揽涕凄然类楚囚。
不道浑无排遣处，
病观周易闷梳头。
黑姓蕃王貂鼠裘，
葡萄宫锦醉缠头。
关西老将能苦战，
七十行兵仍未休。
渴饮金波数百锺，
醉时仗剑指虚空。
脚根戏蹑交干斗，
长啸一声天地红。
丹楹未羨人间侈，
玉柱一峰天外高。
自古大材须大用，
扶持广厦岂辞劳。
从吾坦率任吾真，
每到花时得意新。
但恐诗人足离别，
此生何处不逢春。
真童列仗严如兵，
诛奸号令雷风行。
俄闻一物不遂性，
急传口诏春阳生。
志默忘言理最端，
更无一物可相关。
回眸谩着些儿力，
一得分明万事闲。
瓜葛非徒李世民，
牵藤引蔓百千身。
周时柱下霜眉客，
今作书符呪水人。
几多爱子出萧关，
山积胡沙骨未还。
好把望思台上泪，
随风北去洒阴山。
百事如今与世违，
十花一木谩儿嬉。
莫欺兀兀癡顽老，
曾睹昇平元祐时。
武陵川径入幽遐，
中有鸡犬秦人家。
先时见者为谁耶，
源水今流桃复花。
何侯嗜学黄鹄举，
谢客哦诗丹凤鸣。
急雪异时登拟岘，
放歌何日酌宣城。
黄童白叟走踆踆，
总向城边拥去轮。
愿为此邦聊小驻，
公归谁作万家春。
丹霞亭浸池心冷，
曲沼门含水脚清。
傍岸鸳鸯皆着对，
时时出向浅沙行。
池痕吹皱绿粼粼，
才见池痕认得春。
香沁䌽鞭旗脚转，
自题兰帖记春新。
数日东风紧闭门，
小桃知有一枝新。
花飞不复到老眼，
可是春寒欺得人。
据鞍新息困壶头，
款段何如弟少游。
马革裹尸吾愿足，
不然肯向死前休。
主人去后客来过，
丹灶重重锁薜萝。
满院碧桃花寂寞，
春风不似旧时多。
阿娇厌贮黄金屋，
洗尽铅华儿女粧。
香魂寒夜伴幽独，
青灯相对吟胡床。
黄甘磊落围三寸，
赤蟹轮囷可一斤。
更唤东阳麴道士，
与君霜夜策奇勳。
酒处清谭烛下棋，
归期初未厌迟迟。
若为径作翩然去，
明日阴晴可得知。
地近峰低俗惯游，
不知绝景冠吴州。
从今合与名山等，
左辖题诗翠岭头。
一河绿水小楼前，
八十老翁犹驾船。
七十老翁幸静坐，
有书不读真可怜。
福地常披十幅图，
仙翁隠处玉为壶。
九华山侧双峰下，
还许侬分半席无。
舍人簪笔旧甘泉，
家学相传子姓贤。
未羨夹河为太守，
阿连剖竹向封川。
七尺发犹三角梳，
玳牛独驾长檐车。
曾城自有三青鸟，
不要莲东双鲤鱼。
莫恨随风片片飞，
微酸暗结已无疑。
世人欲识和羹效，
看取高宗梦觉时。
三千里外一微臣，
二十年来任运身。
今日忽蒙天子召，
自慙惊动国中人。
黯黯离筵夕照收，
江城羌笛起边愁。
念君此去三千里，
何处关山是楚州。
临卧更饮一杯酒，
自唱仙谣拍双手。
春风欺醉入怀来，
留下乱花香一斗。
松乔吹断绿云璈，
海迥天空冉冉高。
他日幅巾期汗漫，
崑丘同约上风涛。
恶客未尝知酒圣，
高人何止擅文豪。
三司自揣非吾事，
敢觊徐州解佩刀。
两逢重九尉佗城，
蜑叟相从倒酒瓶。
十二年来均寂寞，
此心南北两冥冥。
读尽诗书五六担，
老来方得一青衫。
佳人问我年多少，
五十年前二十三。
长安应制住红楼，
浪惹玄都紫陌愁。
天目有山无捷径，
落花莫放出溪流。
春色年年染御沟，
鸭头轻绿弄花柔。
今年春到崑崙上，
九折委蛇舞翠蚪。
南荒百谪愈不屈，
便道忽闻天遣来。
峨帽焚香姑拱立，
果无片楮可成灾。
柳丝风飏马蹄轻，
又作长亭十里行。
争似老僧无一事，
白云欹枕听鶑声。
地炉夜热麻䕸暖，
瓦鬴晨烹豆粥香。
不是有心轻富贵，
从来吾亦爱吾乡。
深颅瘦胫出家人，
八十终身一衲云。
高寿不论松与鹤，
独留心赏寄迦文。
冰霜难与夏虫语，
晦朔岂容朝菌知。
忿慾至前能小忍，
人人券内有期颐。
夕照落帆乌石滩，
朝来解缆窄溪边。
篙师好语君知否，
一日风行两日船。
名园封植几经春，
露湿烟梢画不真。
多谢许昌传雅什，
蜀都曾未识诗人。
莲花荷叶报君知，
出水何如未出时。
江北江南问王老，
一狐疑了一狐疑。
桃花端的悟灵云，
添得玄沙劫外春。
满地不知何处去，
尘尘刹刹露全身。
夜雨勾芒正主臣，
晴云暖霭晓来新。
小軿径趁遨头去，
共醉郊园烂熳春。
美如西子离金阁，
娇似杨妃倚玉楼。
犹把琵琶半遮面，
不令人见转风流。
夜夜工夫总一般，
坎男离女共同欢。
专心直待阴阳足，
却马休兵国自安。
半身映竹轻闻语，
一手揭帘微转头。
此意别人应未觉，
不胜情绪两风流。
纫兰为佩楚忠臣，
直道从来不屈身。
为报拖金鸣玉者，
如君多是折腰人。
莓苔风雨旧诗留，
十七年前鬓未秋。
巖桂拂云篁竹拱，
树犹如此一搔头。
展阵开旗便要赢，
谁知御驾不亲征。
把定锵旗收阵脚，
直向熊峰不出兵。
久晴政为收蚕麦，
好雨从今及稻禾。
试向诸生选何武，
要歌乐职颂中和。
昔夸石廪祝融堆，
劣见人家画轴开。
坐挹高寒吾愿足，
此行似为此山来。
焦头烈尾痛成功，
麟阁何曾见画工。
争似淡烟杨柳岸，
四无阑圈自西东。
涧碧山红锦步障，
晚菘早韭五侯鲭。
莫道乱来无乐事，
牀头流水作琴听。
闻道河神解造冰，
曾扶阳九见中兴。
如今烂被胡羶涴，
不似沧浪可濯缨。
巧剪金英似欲飞，
恍疑平世凤来仪。
嘉名独冠群花首，
底亊君王尚未知。
蚤识陶公父子名，
未知李老思尤清。
后来无复能文客，
潇水湘山空月明。
半参樵径绕危岑，
彷彿精庐若可寻。
怪底扶筇筋力健，
暖风晴日送登临。
休争自己与山河，
拨动干戈不奈何。
看取将军施武略，
两条寒剑定龙蛇。
侍辇观花上苑春，
太皇宣索凤笙频。
如今犹记当时曲，
对谱閒教小内人。
摘花不恤种花难，
几日工夫一日残。
最是好花留不得，
不如只种菜花看。
载酒过门欲寿公，
酒杯有限寿无穷。
玉樽祇在天西北，
不惜年年为一中。
北引黄河入宿河，
下栽鹿角起层波。
城中待哺一万户，
咫尺南船那得过。
红蕉栏畔小池塘，
山雨添花映短墙。
自是冰霜元不到，
浮花那解傲冰霜。
江上楼高二十梯，
梯梯登徧与云齐。
人从别浦经年去，
天向平芜尽处低。
猿鹤何曾肯受羁，
偶来亭畔立多时。
物情未到忘机地，
步步行行只自疑。
风吹竹叶休还动，
雨点荷心暗复明。
曾向西江船上宿，
惯闻寒夜滴篷声。
破艇争刬忽罢喧，
野童村女闯篱边。
令人说着苏隄路，
花满清明画鼓船。
一曲初篙上水船，
翠峰苍壁挟洄川。
䌽幢幔屋今何在，
空有丹炉石鼎烟。
病无佳思只深藏，
漫遶东篱菊未黄。
最是一年秋好处，
可能无酒过重阳。
越鸟南翔鴈北飞，
两乡云路各言归。
如何我是飘飘者，
独向江头恋钓矶。
挂拂遭呵耳便聋，
衲僧奚若验宗风。
金刚脑后抽生铁，
华岳三峰倒卓空。
隠隠雷声天鼓吹，
荧荧灯火夜星辰。
风流太守明如镜，
何用姮娥作主人。
动在风幡动在心，
集云棒下已分明。
而今百越三吴去，
肯听它家热碗鸣。
觥筹交错舞傞傞，
延得嫦娥泛醁波。
客谓平生无此乐，
二章聊继饮中歌。
曾戴花冠入东鲁，
又携角杖到西干。
恶嫌黄檗无多子，
笑许韶阳烂漫禅。
雷霆挟雨惊残梦，
萧艾乘风醒宿酲。
黄檗一杯清昼永，
张罗谁复问交情。
蜀地秋高未拟寒，
翠苞如粒露华干。
重阳已过君休恨，
留取金英晚节看。
宾吏亲携涧底行，
潺湲风递似相迎。
只应山鬼知公意，
乞雨新添瀑布声。
靖节当年不赋渠，
仅题一字果何如。
分明诗是梅花样，
剩说梅花诗更癯。
何代何王不战争，
尽从离乱见清平。
如今暴骨多于土，
犹点乡兵作戍兵。
茅茨一室有馀乐，
辙环四海谁知心。
辍耕垅上鸿鹄志，
长啸山中鸾凤音。
天为多才故欲禁，
府门摧落涨江深。
鼎新翠壁排精铁，
涌出飞楼直百金。
嘉陵江上万重山，
何事临江一破颜。
自笑只缘任敬仲，
等闲身度百牢关。
日边乡井别年深，
中国灵踪欲徧寻。
何处碧山逢长老，
分明认取祖师心。
湿玉吹香吐万花，
先春粲粲等芳华。
朵云不惜吟疏影，
踏雪应能访我家。
吾学空门非学仙，
恐君此说是虚传。
海山不是吾归处，
归即应归兜率天。
汉业当于马上成，
谩劳诸将久经营。
庙堂早扈南阳驾，
已为苍生洗甲兵。
血气谁无未免争，
腰牛公牍角蜗情。
半非半是先须识，
但要吾心似水平。
簷铎吟风月半凹，
黄金布地欠诛茅。
三更出日真光景，
大好钦身正笠包。
看人骑马打毬子，
不觉今朝入院迟。
官路雪残春正好，
江梅着意要题诗。
嫩日柔风春恰晓，
花光醉人浓可皛。
到山不必问老师，
春色为侬都说了。
西池曼衍鱼龙戏，
燕罢回銮近夕阳。
路远不乘双凤辇，
玉鞍珠辔御龙骧。
茱萸黄菊占秋光，
休歎佳时在瘴乡。
饮罢此身归有日，
明明天子正当阳。
半依巖岫倚云端，
独立亭亭耐岁寒。
一事颇为清节累，
秦时曾作大夫官。
黄金在手亦能挥，
争奈无钱自忍饥。
未得酬君钱百万，
且先持此一篇诗。
宰书三上已间闗，
见辱功官又大难。
当日之人定谁子，
竟无名字在人间。
武夷山下几回过，
未暇于中赏一遭。
狮鹤诸仙知我意，
故将青霭淡遮罗。
鑑形闭气思神法，
初出艰难后坦途。
倏忽虽能游万国，
奈何弃旧却移居。
连逢七十二重山，
芝术潜通小有天。
自笑何须仙者笑，
未忘轩冕顾金钱。
假借立言虽似是，
知非我出枉劳功。
苟从立志循而得，
方信真知味不同。
钱塘江上夜潮过，
秋静寒烟白露多。
吴越青山明月里，
舟人齐唱异乡歌。
第一巖前风景殊，
山僧去后野云孤。
归来不费丝毫力，
幻出天宫一画图。
已是平头六十人，
江湖身老寸心存。
明窗净几翻经卷，
深炷炉香答主恩。
共抽灵草报天恩，
贡令分明使指尊。
逻卒日循云堑绕，
山灵亦守御园门。
土花能白又能红，
晚节由能爱此工。
宁可抱香枝上老，
不随黄叶舞秋风。
纸阁芦帘小榻安，
一裘容易却轻寒。
谁惊午枕江湖梦，
风落晴窗柏子干。
火来秉节正如山，
茀丧何心在世间。
身似泥沙心似玉，
水中火里即浑閒。
曾泛黄花竹叶轻，
更循篱下数繁英。
主人已后荒三径，
狂客从前号四明。
清晓传宣赐御题，
日华初动露华晞。
集英殿上天香散，
飞入千人白纻衣。
腊月凝阴积帝台，
豪歌急鼓送寒来。
油囊取得天河水，
将添上寿万年杯。
吴郡名山第一山，
翠微心在碧霄间。
林泉潇洒烟岚秀，
直拟结庐终老闲。
柳渐成阴万缕斜，
无腰柔弱弄韶华。
一庭春色无人管，
簷雨声中飞尽花。
巧笑声摇六博盆，
纤纤人在绿窗根。
隔纱想见春风面，
云滑金钗欲溜痕。
南内墙东御路傍，
预知春色柳丝黄。
杏花未肯无情思，
何事情人最断肠。
梦和残月两朦胧，
饶舌幽禽苦唤侬。
若说五更春睡好，
绝胜骑马火城中。
神女初离碧玉阶，
彤云犹拥牡丹鞋。
应知子建怜罗袜，
顾步裴回拾翠钗。
韩君惠我涪翁帖，
三世风流不在兹。
诸老当年会临汝，
更须多有未传诗。
拍拍官沟碧卷罗，
影窥明玉歛青娥。
回头趁扑双双蝶，
恨杀春风独管它。
白傅湖西玛瑙坡，
轩窗萧洒瀁烟波。
讲馀终日焚香坐，
毁誉荣枯奈我何。
愁看锺室劈良弓，
何不当时杀蒯通。
今日真王成底事，
只应娥姁是英雄。
桥低水涨过船难，
旋拆船篷复旋安。
未免屈蟠篷底坐，
谁教君爱切云冠。
妙尽功圆转处幽，
若人真解倒骑牛。
雨蓑风笠旧行李，
适意明明百草头。
君心恨不走天涯，
不比衰翁只恋家。
最是横塘黄叶路，
今年无伴折梅花。
百年看似暂时间，
头白求官亦未闲。
独有龙门韦谏议，
三征不起恋青山。
竹院闲来春正迟，
箨龙犹自有孙枝。
野夫岂识寻芳意，
为爱光风面面吹。
频年秋稔谷相因，
八郡恩波着处匀。
长乐城中家几万，
家家生子总名陈。
圣主龙飞才十日，
微臣得郡古严陵。
诏书又趣归天阙，
愿竭孤忠赞中兴。
莫惜西风又起来，
犹能婀娜傍池台。
不辞暂被霜寒挫，
舞袖招香即却回。
羲皇一画开百圣，
学者即今谁造微。
文词害道第一事，
子能去之其庶几。
明明此事不由他，
喫饭无端咬着沙。
自己灵光皆丧尽，
三千里外摘杨花。
一身远客逐戎旌，
落日萧条望古城。
渐近碛西无水草，
北风沙起橐驼惊。
滴成诗句巧相粘，
料得堂深冻未忺。
剪水染云天上手，
何因得见玉纤纤。
云锁浮丘六六山，
东风又作夜来寒。
枝间杏蕊开还禁，
陌上春泥滑未干。
虹桥影倒中边月，
蟾镜光浮上下磨。
未易丹青知画少，
苦难题品费诗多。
搰搰谁知旧汉阴，
桔槹何待此机心。
溪南上郭邱园地，
应笑蒙庄着语深。
三处西湖一色秋，
钱塘颍水更罗浮。
东坡元是西湖长，
不到罗浮便得休。
德香薰郁书银笔，
句法清新夺锦袍。
卓荦斗南推第一，
才名借甚继三豪。
已枯断竹再成林，
既殁贤公帝念深。
仆木偃禾如不起，
至今谁识大忠心。
百日慈明位上台，
三朝何害历三台。
伯喈随逐金华盖，
也为诸公衮衮来。
近山浅绿远深青，
两样风姿一样清。
似怨朝阳卷云雾，
被侬看着太分明。
鸳鸯怕捉竟难亲，
鹦鹉虽笼不着人。
何似家禽双白鹤，
闲行一步亦随身。
厖眉雪顶采樵翁，
误入天台第几重。
回首不知尘世隔，
月明知乐响瑶宫。
洛桥晴影复江船，
羌笛秋声湿塞烟。
闲想习池公宴罢，
水蒲风絮夕阳天。
仰天再拜乞冬晴，
十县租人要入城。
些子中间私意处，
此身方在客中行。
初珥金貂谒紫皇，
僊班最近玉炉香。
为怜未惯丛霄冷，
独赐流霞九酝觞。
直令南粤还归帝，
谁谓匈奴不敢王。
愿见推财多卜式，
未须算赋似桑羊。
司命霓旌款帝关，
司花仙史亦骖鸾。
谁人黠似东方朔，
偷出名花与世看。
丁宁黄帽入苏州，
吉利桥边泊小舟。
买得吴牋才可去，
诗成免得向人求。
花洲人别月凉船，
烟寺寒鲸隔岸闻。
带雨一声天外落，
过江穿破半山云。
杨梅泽国最荣昌，
此岁移来入上方。
造化想知偏借力，
结成繁实胜江乡。
七尺巖藤握便行，
旧山归去几多程。
相逢忽问迢迢意，
应发春雷动地声。
夹路黄茅与树齐，
人行茅里似山鸡。
长松不与遮西日，
却送清阴过隔溪。
虎头带角人难措，
石火电光休密布。
中兴天子展神锋，
万象之中看独露。
去时雪学杨花舞，
归日花如雪样飞。
何事杨花并雪絮，
送人西迈送人归。
只去长安六日期，
多应及得杏花时。
春明门外谁相待，
不梦闲人梦酒巵。
峩峩大涤拄天寒，
白鹿来迎上界官。
挹景太霄千载后，
犹思冠珮上天坛。
辽空一箭九重城，
雪老门风尽有声。
见说禁班宣号令，
那边浑不许人行。
小倚湖桥数暝鸦，
竹篱深闭阿谁家。
爱渠一架酴醿白，
甚欲敲门觅数花。
算沙力尽巧翻腾，
赤手挥空要觅痕。
不是冷泉轻放过，
能仁手里有山藤。
一超直入如来地，
自是众生不了利。
行住坐卧总皆真，
逐末兴心成执滞。
殿影高低云掩映，
松阴缭绕步徘徊。
从今莫厌簪裾累，
不是乘轺不得来。
出话谁能敢不仁，
未行未足信于人。
欲求内外皆无间，
兑口终须后艮身。
平生蹇吃不解语，
终日坐窗从客嘲。
它年若使登要路，
定被人讥无口匏。
月帐星房次第开，
两情惟恐曙光催。
时人不用穿鍼待，
没得心情送巧来。
群山湧浪翠周遭，
中峙层台气象豪。
万里阙庭长在望，
定应天眼照孤高。
殷侯左降惟书字，
陆相南迁不着书。
今我新诗三百首，
坐令二子觉区区。
燕去燕来閒白昼，
花开花落送黄昏。
年年好景春风妒，
梦里铅华湿泪痕。
九衢风静独无烟，
宝马香车往复还。
三十二天应降瑞，
尽移星斗照人间。
山中峭壁孤绝处，
瘦树独立殊风标。
我行矫首坐叹息，
正似高人不可招。
毋论鸟梦并鱼梦，
一听牛呼更马呼。
看取南柯如许事，
睡时扰扰觉时无。
吴王宫里色偏深，
一簇纤条万缕金。
不愤钱塘苏小小，
引郎松下结同心。
瓦屋三间宽有馀，
可怜小陆不同居。
易求苏子六国印，
难觅河桥一字书。
金城十仞据阳池，
三镇高扃死不随。
自是天恩浃肌髓，
不关左衽限戎夷。
反照前山云树明，
从君苦道似华清。
试听肠断巴猨呌，
早晚骊山有此声。
浸碧虚亭烟水中，
参差荷渚小桥东。
露花相对立清晓，
闲里丝桐歌舜风。
湘吴醇酎惬兼衣，
多病难禁玉斚飞。
月下更期看国艳，
凌波那更舞江妃。
陆机不听华亭鹤，
张翰还思吴郡鲈。
何似故人无一事，
菊花时节独携壶。
野市难为侧帽纱，
家山犹远雪鸥沙。
退之尚有衣堪准，
悔不留君醉菊花。
池上春风动白苹，
池边清浅见金鳞。
新波已纵游鱼乐，
调笑江头结网人。
微生已觉渐休闲，
老矣何心世路间。
尽把虫鱼束高阁，
且拏双桨泛湖山。
桃花烂熳春溪暖，
紫玉箫沉月树昏。
未觉台中光景晚，
人间归去见来孙。
仁体从来不可名，
方圆随处便成形。
要之自在初非力，
以力为之恐失经。
夭夭花里千家住，
总为当时隐暴秦。
归去不论无旧识，
子孙今亦是他人。
拖被蒙头贪睡足，
莎庭卧鼓喏衙迟。
宾僚莫讶吾慵甚，
忙里偷閒亦暂时。
湛辈而今岂有知，
滔滔江汉定何时。
无边落日丹枫外，
有客来看堕泪碑。
燕脂斑出古铜鼎，
弹子窝深湖石山。
老去柴门谁复过，
天教二友伴清闲。
杨君喜我梨花盏，
却念初无注酒魁。
矲矮金壶肯持送，
挼莎残菊更传杯。
跨湖楼好客闲行，
身远红尘步亦轻。
月在波心流不去，
蒹葭影里一舟横。
云兴霞蔚控千山，
势压江南广殿寒。
风偃万松斜日晚，
卧看风雨落人间。
拨动乾坤步转移，
南观北斗有谁知。
金乌暮向西山急，
晓逐扶桑半夜飞。
飞霰飘飘堕晚风，
乱山无数暮云同。
天工却似怜羁旅，
又变霜华见碧空。
剺面花门未果驯，
夏人兵马薄熙秦。
谁将鞭策驱时运，
十数年间日日新。
酴釄香梦怯春寒，
翠掩重帘燕子閒。
敲断玉钗红烛冷，
计程应说到常山。
子云无分从甘泉，
留滞犹胜叙史迁。
瑞应可书郊祀志，
熙功宜被奉常絃。
万木未春先玉蕊，
千峰非浪亦银山。
雪融毕竟无踪迹，
依旧梅花耐岁寒。
西风催我转胡牀，
坐落秋山午梦凉。
蝉老树深音响别，
满天风雨带斜阳。
四山古木老烟云，
流水桃花几换春。
举世但夸羊化石，
那知不有武陵人。
天生糙辣少沤和，
只者星儿未足多。
拈出自然调众口，
舌头无眼也誵讹。
竹叶裙纱折折香，
荷风占断晚西凉。
年来欢事愁边减，
别后秋更梦外长。
人生第一莫多情，
眼看仙花结不成。
为报两京才子道，
好将诗句哭温卿。
寂寂凝神太极初，
无心应物等空虚。
性修自性非求得，
欲识真人祗是渠。
低昂坐作疾如风，
羌管夷歌唱和同。
应为降胡能蹈抃，
不妨全活向军中。
千古江山好树新，
翠光亭上一伤春。
碧波无尽愁无尽，
留与今人复后人。
钓线沉波漾䌽舟，
鱼争芳饵上龙钩。
内人急捧金盘接，
拨剌红鳞跃未休。
午夜光浮玉兔胎，
行空无迹镜奁开。
老僧不在明白里，
向未生前相见来。
新绿园林微雨后，
落红庭院夕阳时。
一声杜宇催春去，
贪睡棠妃未必知。
吴天摇落奈愁何，
病起风前白发多。
争得松江变醇酒，
拍浮终日恣酣歌。
使旃尽道有回期，
独陷羁臣去牧羝。
中尔含沙浑小事，
白云飞处楚天低。
三五人家住一湾，
近城无路去来难。
溪边自结同吟友，
松柏青青到岁寒。
步步高如月里攀，
拂云枝叶伴云间。
开花结子清香远，
应似淮南一小山。
年年衰老交游少，
处处萧条书信稀。
唯有巢兄不相忘，
春茶未断寄秋衣。
皎皎羣峰照画栏，
深深巖窦逼人寒。
雪中更看玲珑雪，
纵有丹青貌亦难。
先生来赴泮林期，
正是寻花问柳时。
偷把春风舞雩曲，
蒹葭江上避人吹。
奉灵池馆鏁幽深，
遗迹凄凉故老心。
维岳云车时一下，
直疑絃管有来音。
水殿年年占早芳，
柔条风里御炉香。
如今万乘多巡狩，
辇路无阴绿草长。
石塔迢迢两闰馀，
潜知骨痩夺松枯。
烦君为把公凭判，
同过江来伴老夫。
春来不饮动经旬，
空戴陶潜漉酒巾。
风雨恼春愁独坐，
提壶无事故撩人。
静深空洞碧沉沉，
鑑影分明照我心。
照我心于何处是，
潜龙时见普甘霖。
叶叶低垂翠带长，
花清榦瘦吐微香。
西风劣相添寒色，
簇立蜻蜓冻欲僵。
好雪相仍岁又除，
丰年瑞事总堪书。
未嫌款段追千骑，
化作张仙跨白馿。
显微元是紫微仙，
天上星辰手斡旋。
为向人间多漏洩，
谪下茅峰五百年。
山榴似火叶相兼，
亚拂塼阶半拂檐。
忆得双文独披掩，
满头花草倚新帘。
秺侯世世袭蝉冠，
庾氏人人筑将坛。
但见门中俱贵盛，
谁怜陛下最孤寒。
可人浓翠护微黄，
宝树森森自着行。
居士饭馀无一事，
坐来还印寂然香。
丑短妍长熟用心，
国家持换郭槐金。
一门姊妹同倾晋，
饿死犹轻罪更深。
隋唐晋汉本胡种，
自入中国皆衣冠。
不知耶律称皇帝，
何似文皇号可汗。
天孙锦段冰蚕茧，
太古盘铭苍颉文。
三百年来消息绝，
无人为酬杜陵坟。
华野非殊古所难，
得安闲处未为安。
大方无外谁相到，
空笑重云锁碧峦。
漫与东风作主人，
栽培花草伴閒身。
不辞伐竹成高架，
收拾蔷薇一片春。
不见安期悔上楼，
寂寥人对鹭鸶愁。
芦花雨急江烟暝，
何处潺潺独棹舟。
江南菊少开金色，
只有霜葩杂御黄。
乞得黄花真爱惜，
明年賸种压羣芳。
一日须来三五度，
有时欢喜有时嗔。
改头换面休疑着，
元是尖簷帽下人。
笑谈终日任天真，
和气春风自袭人。
毕竟胸中无适莫，
不妨一世总相亲。
老树孤根占一坡，
雪霜奈此白头何。
自怜南北枝先后，
更看人间冷暖多。
鹤发东宫体孝文，
明堂服色谩云云。
力行到底终何似，
不逮躬行万石君。
一舟元夕卧孤村，
夜半相呼了不应。
说与儿曹休谇语，
黄州明日买残灯。
老坡曾比江瑶柱，
或谓江瑶柱不如。
拟写钗头皱红小，
断魂蛮雨瘴烟疎。
幽栖真在赤城隈，
桂月萝云冷斗台。
猿鹤定能知我意，
移文未怨晚归来。
来从一叶舟中来，
去向百花桥上去。
若到人间扣玉壶，
鸳鸯自解分明语。
雪馀蒲苇衬沙黄，
野水寒清雁半翔。
柳下摇风云漠漠，
飞鸣应喜下潇湘。
琅琊石泉清照人，
里无泥沙表无尘。
风翻日炙夏潦尽，
古练一匹常奫沦。
卷帘圆月照方塘，
坐久尊空竹有霜。
白犬吠风惊雁起，
犹能一一旋成行。
一年强半走尘埃，
触热还山亦快哉。
幸自西风归较早，
却教秋暑伴将来。
鹿衔花去䌽云气，
万岁山前梦已迷。
萼绿仙人何许觅，
断崖枯树夜乌啼。
落日荒荒下远芜，
市桥官柳绿扶疏。
沙头一霎腥风起，
沽酒老翁来卖鱼。
披风别殿地无尘，
辟恶灵符自有神。
九子粽香仙醴熟，
共瞻宸极祝千春。
睡翁怜我哭穷涂，
千里亲来不着书。
未用中宵思白髪，
孟光堪倚侍巾裾。
红紫摧残春又归，
独怜杨柳绿依依。
无端乱絮因风起，
漠漠晴天有雪飞。
非港非沟别一涯，
茅簷元不是人家。
不居黔首居青雀，
动地风涛不到它。
重阳九是菊华新，
一句明明亘古今。
杨广橐驼无觅处，
夜来足迹在松阴。
未开黄钿紫冠小，
谁与幽人作好秋。
一笑相看两不厌，
翠云堆里玉搔头。
东城南陌昔同游，
坐上无人第二流。
屈指如今已零落，
且须欢喜作邻州。
从来怜汝丈人乌，
端正衔蝉雪不如。
江海归来声绕膝，
定知分诉食无鱼。
阁门双闢约人还，
后苑芳菲一望间。
台榭参差春更好，
瑶津遶岸耸眉山。
郭外朝阳一卷斜，
青槐厅事带丘麻。
路逢扶辔双童问，
不是城东太尉家。
羊祜乘危乃并孙，
杨坚非解自蚕陈。
长江不是无天堑，
只为江南多妇人。
林叶声干山影瘦，
斩新霜气欲无秋。
菊花犹护西风局，
自在篱根梦蓐收。
宾主穆时全是妄，
相逢迎送分阶巷。
老胡不识警梁王，
宝积摩尼欢喜藏。
社公今日没心情，
为乞治聋酒一瓶。
恼乱玉堂将欲徧，
依稀巡到第三厅。
夜静门深紫洞烟，
孤行独坐忆神仙。
三清宫里月如昼，
十二宫楼何处眠。
瓦疉浮屠盆作池，
池边红蓼両三枝。
贪看忘却还家饭，
恰似儿童放学时。
蠭黄蝶粉两依依，
狎宴临春日正迟。
密旨不教江令醉，
丽华微笑认皇慈。
三种真形一种稀，
结成灵异少人知。
莫言龙虎同源出，
便是神仙立兆基。
长忆故园秋色好，
满篱霜菊炫宫黄。
无聊却向横江畔，
笑倚西风觅暗香。
金地岭胸中丘壑，
赤城山皮里阳秋。
华顶峰脑门着地，
桐柏观稽首叩头。
曲龙桥顶翫瀛洲，
凡骨空陪汗漫流。
不假丹梯蹑霄汉，
水晶盘冷桂花秋。
天涯偶尔伤流落，
聊复吟情寄水云。
说梦癡儿千载后，
邮亭有曲不堪闻。
东山一到一霑巾，
记得先人昔念亲。
强把兹亭号如在，
松悲柏惨见无因。
严城鼓角送钟声，
顷刻三更四五更。
却是邻家鸡唱准，
不差消息已天明。
桂林佳丽冠群城，
父老从来不识兵。
南峤昔虽多胜概，
西湖今独擅佳名。
禹开砥柱放河奔，
浊浪轩轩日月昏。
唯有三门君不见，
惊波一起动乾坤。
近岫遥峰翠作围，
平田小港碧行迟。
垂杨一径深深去，
阿那人家住得奇。
小雨霏霏旋作晴，
北窗清润绿阴成。
却缘政拙文书少，
卧听帘栊燕子声。
吹散青云见好峰，
家林祗在此山东。
寄声猿鹤休悲怨，
蕙帐今宵遂不空。
献寿朝元欲偃戈，
航深梯险竞骈罗。
若论万国来朝日，
比竝涂山更较多。
笔底澜翻走百川，
胸中书传作丰年。
自怜疲马老伏枥，
绝影如公更着鞭。
检得旧书三四纸，
高低阔狭粗成行。
自言并食寻高事，
唯念山深驿路长。
百丈和霜岭上松，
蛇盘鹤性瘦如龙。
下堂索着称名字，
不会师心一万重。
一双掠水燕来初，
万点飞花社雨馀。
辛苦成来君莫破，
从来吾亦爱吾庐。
二月已破三月来，
蝴蝶忽然满芳草。
正是归时君不归，
及至君来花又少。
此去仙源不是遥，
垂杨深处有朱桥。
共君同过朱桥去，
密映垂杨听洞箫。
轻寒测测雨丝丝，
独坐吟床日较迟。
方此惜春容易老，
晚风吹落野棠梨。
袭人风露觉秋初，
临水高楼更雨馀。
天幕鲜明河影淡，
行云流月两徐徐。
黄者生来金箔黄，
腿脚班黄腰𪢬长。
若生一付乌牙齿，
三秋饶大莫商量。
春归顿觉日华迟，
乐事偏多属圣时。
万寿声中觞酒满，
年年岁岁拥春祺。
明朝腊日官家出，
随驾先须点内人。
回鹘衣装回鹘马，
就中偏称小腰身。
欲写情怀难一一，
拟寻山水隔千千。
输他吴越闲鸥鹭，
朝夕常亲画舫前。
四百馀年鳄不归，
七十二滩险莫支。
千艘上下无倾欹，
波间小艇理筩丝。
暖风吹麝入铅华，
不肯随春到谢家。
半夜粉寒香泣露，
也应和月怨梨花。
宿雨初晴晓尚寒，
土膏欲动未全干。
碧萱红药饶情态，
世漏春光已满栏。
好看三石绝奇踪，
自是山灵气所锺。
致雨兴云功利博，
合编祀典以神封。
我辞官路已多时，
魂梦今犹畏险巇。
汝既饱谙游宦味，
会须早作箇归期。
慈福脩龄八十春，
微阳才动宝书新。
天家庆事古无有，
奕叶重光似显仁。
秾华不与众芳同，
偏爱施朱立晓风。
莫道春来无酒病，
脸霞犹带夜来红。
急雨斜风颤晓荷，
娇羞花面泪痕多。
向人欲语竟不语，
风雨无情花奈何。
骇雉丹青人姓边，
无花无石自瞿然。
已能倚壁音声绝，
何用蹲飞欲上天。
宅前宅后好青山，
零落重门半掩关。
玉貌久归天上去，
宫词百首落人间。
贡包馀璧小盘龙，
独占人间第一功。
乞与清风行万里，
为君一洗瘴云空。
